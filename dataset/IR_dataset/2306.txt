لبران ریمون جیمز (به ؛ زادهٔ ۳۰ دسامبر ۱۹۸۴) بازیکن حرفه‌ای بسکتبال آمریکایی می‌باشد که برای تیم لس آنجلس لیکرز در اتحادیهٔ ملی بسکتبال (NBA) بازی می‌کند. بسیاری او را به عنوان یکی از بزرگ‌ترین بازیکنان بسکتبال در تاریخ NBA می‌شناسند. همواره در بحث‌هایی که در مورد رده‌بندی او به عنوان بهترین بازیکن بسکتبال در تمامی ادوار شکل می‌گیرد، وی را با مایکل جردن مقایسه می‌کنند. جیمز به همراه تیم‌هایش در ۸ فصل متوالی در دیدارهای پایانی حضور داشته (فصول ۲۰۱۱ تا ۲۰۱۸) و در مجموع در ۱۰ سری فینال ان‌بی‌ای در قالب میامی هیت، کلیولند کاوالیرز و لیکرز به میدان رفته‌است. از موفقیت‌های وی می‌توان به چهار قهرمانی NBA، چهار جایزهٔ باارزش‌ترین بازیکن ان‌بی‌ای (MVP)، چهار جایزهٔ باارزش‌ترین بازیکن دور پایانی ان‌بی‌ای و دو مدال طلای المپیک اشاره کرد. جیمز رکورددار امتیازات در دور حذفی، نفر سوم امتیازآورترین بازیکنان ان‌بی‌ای و نفر هشتم در تعداد پاس گل است. وی دوازده بار به عنوان یکی از بازیکنان ترکیب تیم نخست ان‌بی‌ای موسوم به All-NBA برگزیده شده (رکورددار تمام ادوار)، پنج بار در تیم نخست دفاعی قرار گرفته و در شانزده بازی آل-استار (All-Star) بازی کرده‌است و سه بار نیز به عنوان باارزش‌ترین بازیکن آل-استار انتخاب شده‌است.

جیمز در دبیرستان سنت وینسنت-اس‌تی مری در زادگاهش اکران، اوهایو بسکتبال بازی می‌کرد و در آن‌جا بود که رسانه‌های کشور از او به عنوان سوپراستار آیندهٔ NBA یاد کردند. او به عنوان یک بازیکن آماده برای حرفه‌ای شدن، به عنوان نخستین انتخاب درفت در سال ۲۰۰۳ به کلیولند پیوست. او در فصل ۲۰۰۴–۲۰۰۳ به عنوان بهترین بازیکن تازه‌کار (روکی سال) ان‌بی‌ای برگزیده شد و خیلی سریع خود را به عنوان یکی از بازیکنان برتر لیگ معرفی کرد و در سال‌های ۲۰۰۹ و ۲۰۱۰ جایزهٔ باارزش‌ترین بازیکن (ام‌وی‌پی) را به دست آورد. پس از عدم موفقیت در کسب عنوان قهرمانی با کلیولند، جیمز در سال ۲۰۱۰ این تیم را ترک کرد و به عنوان یک بازیکن آزاد با میامی هیت قراردادش را امضاء کرد و به این تیم پیوست. از این حرکت وی در ویژه برنامهٔ ESPN با عنوان "تصمیم" یاد شده و یکی از بحث برانگیزترین تصمیمات بازیکنان آزاد در تاریخ ورزش آمریکا به‌شمار می‌رود.

جیمز در حالی که در ۲۰۱۲ و ۲۰۱۳ برای میامی بازی می‌کرد، دو قهرمانی NBA را به دست آورد. همچنین او در هر دو فصل، عنوان MVP لیگ و سری فینال را به دست آورد. جیمز پس از چهارمین فصل حضورش در تیم میامی در سال ۲۰۱۴، قرارداد خود را با این تیم و در حالی که دو سال دیگر از آن باقی مانده بود، برای بازگشت دوباره به کلیولند کاوالیرز فسخ کرد. در سال ۲۰۱۶، تیم کلیولند با رهبری جیمز در سری فینال توانست برابر گلدن استیت واریرز و در حالی که ۳–۱ برابر این تیم در این رقابت عقب بود، به پیروزی برسد و بدین ترتیب تیمی از کلیولند پس از ۵۲ سال به عنوان قهرمانی یکی از لیگ‌های بزرگ و حرفه‌ای در ورزش ایالات متحده دست یافت. جیمز در سال ۲۰۱۸، پس از نایب قهرمانی ان‌بی‌ای با کاوالیرز قرارداد خود را با این تیم فسخ کرد و با امضای قراردادی ۴ ساله به لیکرز پیوست.

در خارج از زمین بازی، جیمز ثروت و شهرت زیادی از قراردادهای متعددش به دست آورده‌است. زندگی عمومی او مورد توجه و موشکافی زیادی قرار گرفته و به عنوان یکی از تأثیرگذارترین و محبوب‌ترین ورزش‌کاران آمریکا در نظر گرفته می‌شود. وی در کتاب‌ها، مستندها و تبلیغات تلویزیونی نقش آفرینی کرده‌است. وی همچنین میزبان "جوایز ESPY (جایزهٔ سالیانهٔ عملکرد برتر ورزشی)" و "پخش زنده شنبه شب (Saturday Night Live)" بوده و در فیلم "فاجعه" در سال ۲۰۱۵ به ایفای نقش پرداخته‌است. مؤسسهٔ خیریهٔ بنیاد لبران جیمز بر پایهٔ اهداف وی برای بهبود آموزش دانش‌آموزان در اکران، اوهایو بنا شده‌است.