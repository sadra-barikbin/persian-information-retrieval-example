ابرشرکت لاکهید مارتین در ۱۵ مارس ۱۹۹۵ از ادغام ابرشرکت‌های لاکهید و مارتین مریتا تأسیس شد. رایزنی‌های میان تیم‌های مدیریتی دو شرکت، از ماه مارس سال ۱۹۹۴ آغاز گردید، که در نهایت به توافق ۱۰ میلیارد دلاری در ۳۰ اوت ۱۹۹۴ انجامید.

این قرارداد در ماه مارس ۱۹۹۵ زمانی که سهامداران این دو ابرشرکت به ادغام رأی مثبت دادند، نهایی و به مرحله اجرا گذاشته شد. بخش‌هایی از دو ابرشرکت نیز پس از سازماندهی مجدد، به صورت شرکت‌های مستقل ثبت گردیدند. در پایان سال ۱۹۹۵ بخش تولید مصالح ساختمانی و استخراج معادن شرکت مارتین مریتا تحت نام شرکت معادن مارتین مریتا، به عنوان یک شرکت سهامی عام در شهر رالی، کارولینای شمالی تأسیس شد.

نمونه‌ای دیگر از این شرکت‌ها، ال-۳ کامیونیکیشنز می‌باشد، که بنابر توافق انجام‌شده میان مدیران ارشد دو شرکت، بخش صنایع دفاعی متوسط از بدنه هر دو شرکت، به صورت یک شرکت اسپین-آف، تفکیک و در سال ۱۹۹۷ به کنسرسیوم سه جانبه‌ای با حضور فرانک لانزا، رابرت لاپنتا و برادران لیمن واگذار گردید. ال-۳ برگرفته از حروف نخست نام‌خانوادگی سه سرمایه‌گذار آن؛ لانزا، لاپنتا و لیمن، می‌باشد. شرکت ال-۳ کامیونیکیشنز اکنون یکی از ۱۰ پیمانکار اصلی، طرف قرارداد وزارت دفاع ایالات متحده آمریکا، وزارت امنیت داخلی ایالات متحده آمریکا، جامعه اطلاعاتی ایالات متحده آمریکا و ناسا به‌شمار می‌آید.

در ۲۲ آوریل سال ۱۹۹۶، لاکهید مارتین اقدام به خریداری بخش تولید تجهیزات دفاعی و سامانه‌های الکترونیکی ابرشرکت لورال به ارزش ۹٫۱ میلیارد دلار نمود. در ۱۶ ژوئیه سال ۱۹۹۸ مدیران ابرشرکت لاکهید مارتین پیشنهادی به ارزش ۸٫۳ میلیارد دلار را برای خریداری شرکت نورثروپ گرومن ارائه نمودند، که در صورت تأیید این طرح، دو شرکت در یکدیگر ادغام شده و شرکت جدید، با نام لاکهید نورتروپ شکل می‌گرفت. این طرح با مخالفت دولت فدرال مواجه گشت، زیرا شرکت جدید ۲۵٪ درصد از بودجه سالیانه وزارت دفاع ایالات متحده را به خود اختصاص می‌داد، که این موضوع امکان انحصار شرکت بر بازار صنایع دفاعی و در نهایت کنترل شرکت جدید بر دولت فدرال را مطرح می‌کرد.