دانشگاه سوره (نام پیشین: مؤسسه آموزش عالی سوره) در بهمن ماه سال ۱۳۷۲ توسط حوزه هنری سازمان تبلیغات اسلامی تأسیس شد. پس از دو سال پذیرش آزاد، از سال ۱۳۷۴ از طریق سازمان سنجش آموزش کشور پذیرش دانشجو را در ۱۱ رشته آغاز کرد. این مؤسسه با جذب دانشجو در دوره‌های کاردانی و کارشناسی در رشته‌های صنایع دستی، موسیقی، تئاتر، سینما، معماری، مجسمه‌سازی، گرافیک و نقاشی شروع به فعالیت نمود و هم‌اکنون دارای رشته‌های مهندسی معماری، روابط عمومی، روزنامه‌نگاری،مدیریت امور فرهنگی ، مدیریت فرهنگی و هنری، نقاشی، گرافیک، صنایع دستی، هنر اسلامی، کتابت و نگارگری، نمایش (تئاتر) و سینما در مقطع کارشناسی است. در سال ۱۳۷۶ این مؤسسه از نوع دوم به نوع اول ارتقاء یافت و مدرک تحصیلی آن توسط وزارت علوم تحقیقات و فناوری به رسمیت شناخته شد؛ و در اسفند ماه سال ۱۳۸۹ به دانشگاه تبدیل شد.

در سال تحصیلی ۸۴–۸۵، با راه اندازی دوره کارشناسی ارشد در رشته‌های آهنگسازی، صنایع دستی، نقاشی، گرافیک و ادبیات نمایشی در این مؤسسه موافقت شد و این دوره از سال تحصیلی ۸۵–۸۶ به جذب دانشجو در این رشته‌ها پرداخت. در حال حاضر نیز با تلاش مسئولین، مقدمات ارتقاء مؤسسه به دانشگاه فراهم شده‌است. همچنین رشته تبلیغ و ارتباطات در مقطع کارشناسی ارشد مورد تصویب شورای عالی گسترش وزارت علوم قرار گرفت.

دانشگاه سوره در حال حاضر دارای سه باب ساختمان (ملکی و استیجاری) و همچنین تجهیزاتی چون لابراتوار مجهز عکاسی (سیاه و سفید و رنگی)، کارگاه‌های سفال، چاپ دستی (سیلک و باتیک)، چوب، نساجی، بافت (فرش و قالی)، تراش سنگ، تراش شیشه، نقاشی روی شیشه،لعاب، سرامیک، رنگ رزی، جواهرسازی، سایت رایانه، کتابخانه، پلاتوهای نمایش، کارگاه عروسک سازی، نگارخانه و نمازخانه و سالن ورزش می‌باشد. همچنین زمینی به مساحت ۳۵۰۰ مترمربع در منطقه پونک در شهر تهران به منظور ساخت مکان جدید دانشگاه خریداری شده‌است.

دانشگاه سوره نخست در دو شعبه تهران و اردبیل تأسیس شد، که هم‌اکنون تنها شعبهٔ تهران دایر می‌باشد.
شعبه تهران دانشگاه سوره دارای سه دانشکده هنر، فرهنگ و ارتباطات، معماری است.