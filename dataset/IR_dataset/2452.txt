حزب‌الله لبنان، سازمانی سیاسی-نظامی و اسلامگرای شیعه در لبنان است که توسط چندین کشور به عنوان «گروه تروریستی» شناخته شده‌است. گروه حزب‌الله در اوایل سال‌های ۱۹۸۰ و با الهام از ایدئولوژی اسلام سیاسی سید روح‌الله خمینی در لبنان ظهور کرد. در زمان جنگ داخلی لبنان، حزب‌الله لبنان به کمک سپاه پاسداران ایران، تعلیم نظامی داده شده و تحت حمایت مالی و سیاسی نظام جمهوری اسلامی ایران قرار گرفت. حزب‌الله لبنان ۳ هدف اصلی را به عنوان آرمان خود اعلام کرده که عبارتند از: محو آثار امپریالیستی غربی در لبنان، مقابله با فالانژهای لبنان و برپایی حکومت اسلامی در لبنان.

اسرائیل، ایالات متحده آمریکا، آلمان، بریتانیا، کانادا، اتریش، هلند، بحرین، مصر، اتحادیه عرب، شورای همکاری خلیج فارس حزب‌الله را در فهرست گروه‌های تروریستی طبقه‌بندی کرده‌اند. در حالی که اتحادیه اروپا، فرانسه و نیوزلند تنها شاخه نظامی آن را تروریستی دانسته و بین شاخه نظامی و شاخه سیاسی آن تمایز قائل می‌شوند. روسیه حزب‌الله را یک سازمان سیاسی-اجتماعی مشروع به حساب می‌آورد. چین بی‌طرف مانده، و با حزب‌الله رابطه دارد. آمریکا حزب‌الله لبنان را در ۲۷ دی ۱۳۹۸ به صورت کامل در لیست سازمان‌های که از نظر آمریکا تروریستی هستند قرار داد. وزارت خارجه آمریکا در بیانیه‌ای اعلام کرد که حزب‌الله لبنان نیز همچون سازمان القاعده و «دولت اسلامی» (داعش) عملکردی بین‌المللی دارد.

برآوردها تا سال ۲۰۱۷ میلادی نشان می‌دهد که حداکثر قابلیت حزب‌الله لبنان برای بسیج نیرو در حدود ۵۰ هزار جنگجو است.

بخش نظامی حزب‌الله خود را شاخهٔ مقاومت اسلامی در لبنان می‌داند.

سید حسن نصرالله پس از ترور شدن سید عباس موسوی به دست نیروهای نظامی اسرائیلی در سال ۱۹۹۲ میلادی به مقام دبیرکلی حزب‌الله لبنان رسید.
سید حسن نصرالله به صورت علنی اعلام کرده‌است که بودجه و هزینه و خرج و خورد و خوراک و سلاح و موشک‌های حزب‌الله از جمهوری اسلامی ایران می‌رسد.

روز ۱۸ اوت ۲۰۲۰ دادگاه بین‌المللی لاهه سلیم عیاش از اعضای حزب‌الله را به جرم ترور رفیق حریری مجرم شناخت. و در ۱۱ دسامبر ۲۰۲۰ به ۵ بار حبس ابد محکوم کرد. گزارش تحقیقی «پولیتیکو» نشان می‌دهد که حزب‌الله لبنان به عنوان یک سندیکای فعال بین‌المللی قاچاق مواد مخدر، قاچاق اسلحه و پولشویی عمل می‌کند.