دیوید رابرت جوزف بکام بازیکن فوتبال بازنشسته انگلستانی و مدیر عامل باشگاه فوتبال اینتر میامی است. او همچنین مالک ۱۰ درصد از سهام باشگاه سالفورد سیتی است. بکام در دوران حرفه‌ای فوتبال خود در پست هافبک برای تیم‌های باشگاهی همچون منچستر یونایتد، رئال مادرید و لس آنجلس گلکسی و نیز تیم ملی فوتبال انگلستان بازی می‌کرد.

دیوید بکهام فوتبال حرفه‌ای را از سن ۱۷ سالگی در باشگاه منچستر یونایتد شروع کرد. او به تیم اول این باشگاه آمد و تا پایان دوران حضور خود ۶ بار قهرمانی لیگ جزیره، ۲ بار قهرمانی جام حذفی انگلستان و نیز لیگ قهرمانان اروپا ۱۹۹۹ را با منچستر کسب کرد. بکام سپس به رئال مادرید پیوست و در فصل ۰۷–۲۰۰۶ با رئال قهرمان لالیگا شد. او پس از چهار فصل حضورش در رئال به باشگاه لس‌آنجلس گلکسی در لیگ برتر آمریکا رفت. در سال‌های ۲۰۰۹ و ۲۰۱۰ او دو فصل به آث میلان قرض داده‌شد. بکهام اولین بازیکن انگلیسی است که توانسته در لیگ چهار کشور گوناگون؛ انگلستان، اسپانیا، آمریکا و فرانسه به قهرمانی برسد. بکهام همچنین از سال ۱۹۹۶ درحالیکه ۲۱ ساله بود به تیم ملی انگلستان دعوت شد و مجموعاً در ۱۱۵ بازی ملی به میدان رفت. او شش سال کاپیتان انگلیس بود و سه جام جهانی ۱۹۹۸، ۲۰۰۲ و ۲۰۰۶ و نیز دو جام ملت‌های اروپا ۲۰۰۰، ۲۰۰۴ را تجربه کرد.

بکهام در فوتبال با پاس‌ها، ضربه‌های آزاد و شوت‌های فنی و دقیق خود به موفقیت رسید که به عنوان یکی از بهترین هافبک‌های نسل خود و تاریخ فوتبال برشمرده می‌شود. او دو بار از سوی فیفا به عنوان دومین بازیکن سال فوتبال جهان برگزیده شد و یک بار هم نامزد دریافت توپ طلای اروپا شد. در سال ۲۰۰۴ پله نام او را به عنوان یکی از بهترین بازیکنان ادوار فوتبال در لیست فیفا ۱۰۰ قرار داد. او در می ۲۰۱۳ با ۱۹ قهرمانی، پس از گذشت بیست سال از دوران حرفه‌ای خود اعلام بازنشستگی کرد.

بکهام همواره یکی از پردرآمدترین فوتبالیست‌های جهان و یک مدل تبلیغاتی سودآور برای برندهای بزرگ جهان محسوب می‌شد. او هم‌اکنون به جز فوتبال در زمینه تجارت نیز فعال است. بکام از سال ۱۹۹۹ با همسرش ویکتوریا آدامز (بکام) که یکی از خوانندگان اسپایس گرلز بود، زندگی می‌کند.