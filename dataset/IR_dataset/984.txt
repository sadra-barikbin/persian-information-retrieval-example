ابوالحسن صبا ۱۴ فروردین سال ۱۲۸۱ ه‍. ش در خانهٔ پدری‌اش واقع در محلهٔ شاه‌آباد، خیابان ظهیرالاسلام تهران زاده شد. او دومین فرزند از پنج فرزند خانوادهٔ صبا بود. پدرش ابوالقاسم صبا معروف به کمال‌السلطنه (زادهٔ ۱۲۹۲ ه‍.ق – درگذشتهٔ ۱۳۴۵ ه‍.ق)، پزشکِ دربار قاجار، نوهٔ محمودخان صبا، شاعر و نقاشِ دوره ناصری و ندیدهٔ فتح‌علی صبای کاشانی، ملک‌الشعرای دربار فتحعلی‌شاه قاجار بود. مادرش آمنه رئیس، از طرف پدر به خانوادهٔ صبا و از طرف مادر به خاندان سمیع گیلانی منسوب بود. فرزندان خانوادهٔ صبا به ترتیب سن عبارت بودند از: عبدالحسین، ابوالحسن، عالیه، خدیجه و عادله. عبدالحسین صبا که فرزند بزرگ بود، در نواختن سه‌تار مهارت داشت و بعد‌ها به خدمت وزارت دارایی درآمد.

ابوالحسن صبا از سه‌سالگی نزد ربابهٔ روانبخش (ندیمهٔ عمه‌اش) که از شاگردان حبیب سماع حضور بود، با تمبک‌نوازی و تصنیف‌خوانی آشنا شد. پدرش نیز اهل هنر و ادبیات بود و سه‌تار می‌نواخت. او از شاگردان میرزا‌عبدالله فراهانی بود اما پس از درگذشت خواهرش نواختن سه‌تار را کنار گذاشت و ساز را در خانه پنهان کرد. ابوالحسن که شیفتهٔ سه‌تار بود هروقت فرصت پیدا می‌کرد به سراغ ساز پدر می‌رفت و مخفیانه برای خود می‌نواخت. مادر که از این موضوع خبردار شد جای ساز را در خانه تغییر داد اما ابوالحسن خیلی زود مکان جدید نگهداری ساز را پیدا کرد و به نواختنِ پنهانی‌اش ادامه داد. روزی هنگام بازی و نواختن، سیم زرد سه‌تار پاره شد و پدر از بازی و نواختن پنهانی پسرش باخبر شد. او که علاقه و اشتیاق ابوالحسن را دید با مهربانی سیم‌ ساز را عوض کرد و پس از کوک کردن، یکی از گوشه‌های موسیقی ایرانی را برای فرزندش نواخت. ابوالحسن صبا از پدرش درخواست کرد که این گوشه را به او آموزش دهد. فردای آن‌روز صبا در مقابل پدرش ساز را برداشت و به‌درستی کوک کرد و نواخت.

به همین سبب ابوالحسن مقدمات سه‌تارنوازی را نزد پدر آغاز کرد. از سال ۱۲۸۷ ه‍. ش، زمانی که شش ساله بود با راهنمایی پدرش، چندین سال نواختنِ سه‌تار و پس از آن تار را نزد میرزاعبدالله فراهانی فرا گرفت که این آموزش‌ها تا زمان درگذشت میرزا ادامه داشت. ابوالحسن همچنین به واسطهٔ میرزاعبدالله، مدتی از آموزش‌های آقا حسینقلی فراهانی (برادر میرزاعبدالله) نیز بهره‌مند شد. او در خاطرات خود در مورد میرزاعبدالله، حالت وی را در مواقعی که برای خود می‌نواخته چنین توصیف کرده است:

ابوالحسن صبا تحصیلات ابتدایی خود را در سال ۱۲۸۸ ه‍.ش در مدرسهٔ علمیه آغاز کرد. صادق هدایت از هم‌دوره‌ای‌های او در این مدرسه بود. وی در سال ۱۲۹۰ ه‍.ش به کلاس سه‌تار و تار‌نوازی درویش‌خان راه یافت و به مدت پنج سال نیز نزد او شاگردی کرد. صبا در کلاس درویش‌خان با نورعلی برومند همکلاس بود و درویش‌خان آن‌ها را «دو تا کوچولو» صدا می‌زد. برومند دربارهٔ آن دوره گفته بود: «وقتی که درویش‌خان به صبا درس می‌داد و ما از بیرون اتاق گوش می‌کردیم، آنقدر صدای سازشان شبیه بود که ما نمی‌توانستیم بفهمیم کدام یک ساز می‌زنند.»

اگرچه شهرتِ صبا بیشتر با صدای ساز ویلنش گره خورده است اما برخی هنرمندان از جمله مرتضی نی‌داوود و محمدرضا لطفی، نوازندگی سه‌تارش را برتر از ویلن‌نوازی او دانسته‌اند. صبا همزمان از سال ۱۲۹۱ ه‍.ش نواختن کمانچه را نزد حسین‌خان اسماعیل‌زاده فراگرفت و هم‌درسِ هنرمندانی نظیر حسین یاحقی و رضا محجوبی شد.