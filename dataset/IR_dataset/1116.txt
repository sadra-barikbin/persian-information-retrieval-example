سیگوین (Cygwin؛ تلفظ در آی‌پی‌آ: /ˈsɪɡwɪn/) مجموعه‌ای از ابزارهای نرم‌افزاری آزاد است که به نسخه‌های متفاوت از مایکروسافت ویندوز این امکان را می‌دهد که مانند سیستم‌عامل یونیکس عمل نمایند. این نرم‌افزار که در اصل توسط شرکت «سیگنوس سولوشنز» توسعه یافته است، تمرکز اصلی‌اش بر انتقال نرم‌افزارهایی که بر روی سیستم‌عامل‌های پازیکس (مانند لینوکس، بی‌اس‌دی و یونیکس) اجرا می‌شوند، است تا این نرم‌افزارها را بتوان در محیط سیستم‌عامل ویندوز نیز اجرا نمود.

سیگوین هم‌اکنون توسط کارکنان شرکت‌های ردهت و تایم‌سیس و دیگران پشتیبانی و نگهداری می‌شود.

این نرم‌افزار از یک کتابخانه پیوندی پویا (DLL) برای خدمات بنیادی‌اش استفاده می‌کند و استفاده ابزارهایی چون gcc, binutils, gdb, make که به‌طور معمول در نسخه‌های متفاوت سیستم‌عامل‌های پازیکسی موجودند را در محیط ویندوز فراهم می‌کند. باید توجه داشت که پرونده‌های اجرایی سیستم‌های دیگر (مانند لینوکس) تحت این محیط اجرا نمی‌شوند و برای اجرای آنها باید، کد منبع را بر روی سکوی مقصد (که در اینجا ویندوز است) مجدداً همگردانی نمود.

فهرست راهنمای نصب سیگوین مانند ریشه رفتار می کند و از یک طرح مشابه با سیستم موجود در شبه یونیکس که دارای فهرست های آشنا مانند bin/, /home, /etc, /usr, /var, است، پیروی می کند و به صورت پیش فرض صدها برنامه و ابزارخط فرمان را که معمولاً در دنیای یونیکس وجود دارد شامل می شود، به علاوه شبیه ساز ترمینال Mintty که ابزار پیش فرض واسط خط فرمان است برای تعامل با محیط ارائه می شود.

سیگوین ادغام بومی برنامه های مبتنی بر ویندوز، داده ها و سایر منابع سیستم را با برنامه ها ، ابزارهای نرم افزاری و داده های محیط شبه یونیکس فراهم می کند. بنابراین می توان برنامه های ویندوز را با استفاده از محیط سیگوین و ابزارها و برنامه های سیگوین  در بستر عملیاتی ویندوز استفاده کرد.

سیگوین از دو بخش تشکیل شده است: یک کتابخانه پیوند پویا (DLL) به عنوان یک لایه سازگاری API (رابط برنامه نویسی کاربردی) در قالب یک کتابخانه استاندارد سی که بخش قابل توجهی از عملکرد پازیکس API را ارائه می دهد ، و یک مجموعه گسترده از ابزارهای توسعه نرم افزار و برنامه هایی که نگاه و احساس شبه یونیکس را ارائه می دهند.