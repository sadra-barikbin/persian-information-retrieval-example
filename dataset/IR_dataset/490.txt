تاریخ تأسیس دانشگاه علوم پزشکی کرمان به سال ۱۳۵۶ برمی گردد. در این سال ۵۰ دانشجو در رشته پزشکی مشغول به تحصیل شدند . در آن زمان دانشگاه کرمان در محل موقوفه نوریه دایر بود. سال ۵۹ دانشجویانی در رشته پرستاری نیز به جمع دانشجویان دانشگاه کرمان اضافه گردید البته ذکر این نکته ضروری است که پذیرش اولین دوره دانشجویان پرستاری با جذب ۱۸ دانشجو توسط اداره کل بهداری استان کرمان در سال ۱۳۴۱ صورت گرفته‌است نهایتاً اینکه از سال ۱۳۵۹ رشد و گسترش دانشگاه علوم پزشکی کرمان شروع گردیده است، بطوری‌که در سال ۱۳۶۲ بعد از بازگشایی مجدد دانشگاه‌ها پس از انقلاب فرهنگی اولین گروه دانشجویان کاردانی بهداشت کاران دهان و دندان مشغول به تحصیل شدند و در سال ۱۳۶۳ دانشکده بهداشت پایه‌گذاری شد.
به تدریج در سال‌های ۶۴ و ۶۵ دانشگاه علوم پزشکی و خدمات بهداشتی درمانی استان کرمان با جداشدن رشته‌های پیراپزشکی و پزشکی از دانشگاه شهید باهنر کرمان و ادغام با اداره کل بهداری سابق به صورت مستقل ادامه فعالیت داد. دانشگاه علوم پزشکی کرمان با تلاش پرسنل و مدیران خود و با همت خیر گرانقدر مرحوم مهندس علیرضا افضلی‌پور که نقش بسزایی در ایجاد و توسعه دانشگاه داشتند، توانست در کنار ۸ دانشگاه دیگر که سال‌ها قبل از انقلاب تأسیس شده‌اند جزء دانشگاه‌های مادر و تیپ ۱ قرارگیرند.

در آخرین رده بندی انجام شده توسط وزارت بهداشت درمان و آموزش پزشکی دانشگاه علوم پزشکی کرمان در حیطه آموزشی رتبه پنجم و از نظر پژوهشی رتبه هشتم را در بین ۶۵ دانشگاه علوم پزشکی کشور کسب نموده‌است. بر اساس مصوبه اردیبهشت ۱۳۹۴ شورایعالی انقلاب فرهنگی و آمایش سرزمینی آموزش عالی سلامت در ایران دانشگاه علوم پزشکی کرمان همراه با دانشگاه‌های علوم پزشکی زاهدان ، رفسنجان ، زابل ، بم ، جیرفت و ایرانشهر در منطقه آمایشی هشتم کشور قرار داشته و ریاست دانشگاه سرپرست منطقه امایشی هشت کشور شناخته می‌شود. کرمان همچنین یکی از سه قطب پیوند اعضا در ایران است.