دانشگاه علوم پزشکی و خدمات بهداشتی درمانی شهید بهشتی جزو دانشگاه‌های علوم پزشکی برتر کشور محسوب شده و رقابت قابل توجهی برای ورود به رشته‌های مختلف آن در کنکور سراسری وجود دارد. افزون‌بر فعالیت‌های آموزشی و تحقیقاتی علوم پزشکی، این دانشگاه مسئولیت نظارت بر خدمات بهداشتی و درمانی بیش از ده میلیون نفر از جمعیت استان تهران از جمله مناطق شمال و شرق تهران و شهرستان های دماوند، فیروزکوه، ورامین، پاکدشت، پیشوا و قرچک را بر عهده دارد. 

دانشکدهٔ پزشکی دانشگاه علوم پزشکی شهید بهشتی، دومین رتبه (پس از دانشکدهٔ پزشکی دانشگاه علوم پزشکی تهران) را در میان دانشکده‌های پزشکی سراسر کشور به دست آورده‌است.

دانشکدهٔ دندانپزشکی دانشگاه علوم پزشکی شهید بهشتی، بر اساس گزارش شورای آموزش دندانپزشکی و تخصصی و با توجه به شاخص‌های موجود، رتبهٔ نخست را در میان دانشکده‌های دندانپزشکی سراسر کشور بدست آورده‌است. این دانشکده افزون‌بر ارائهٔ دورهٔ دندانپزشکی عمومی، ۱۴ دورهٔ تخصصی دندانپزشکی را ارائه می‌کند.

بنا بر پایگاه رتبه‌بندی تایمز ۲۰۲۰، دانشگاه علوم پزشکی شهید بهشتی توانست حائز رتبههٔ ۸۰۰-۶۰۱ جهان شود و همچنین پس از دانشگاه علوم پزشکی مشهد،تهران و ایران توانست چهارمین دانشگاه علوم پزشکی برتر کشور شود.

همچنین این دانشگاه بنابر رتبه‌بندی شانگهای ۲۰۱۹ حائز رتبه‌جهانی ۸۰۰-۷۰۱ و رتبهٔ کشوری ۷ میان کل دانشگاه‌ها و رتبهٔ ۲ میان دانشگاه‌های علوم پزشکی پس از علوم پزشکی تهران می‌باشد. 

در تازه‌ترین رتبه‌بندی، در رتبه‌بندی موضوعی تایمز دانشگاه علوم پزشکی شهید بهشتی توانست در میان ۵ دانشگاه برتر حوزۀ پزشکی کشور قرار گیرد و با رتبهٔ ۶۰۱+ پس از دانشگاه‌های علوم پزشکی تهران،ایران،مشهد و تبریز در مقام پنجمین دانشگاه برتر را کسب نماید. 

همچنین علیرضا زالی، رئیس فعلی این دانشگاه از ابتدای شیوع گسترده ویروس کرونا در ایران، به عنوان رئیس ستاد فرماندهی مدیریت این بیماری در کلانشهر تهران انتخاب و به نوعی خود این دانشگاه نیز به مقر اصلی این ستاد تبدیل شده است.