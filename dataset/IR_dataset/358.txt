خبرگزاری کشاورزی ایران (ایانا) که در مهرماه سال ۱۳۸۳ افتتاح شد، اولین خبرگزاری تخصصی کشاورزی است که به صورت روزانه در هفت سرویس زراعت و باغبانی، تشکل‌ها، دام، طیور و آبزیان صنایع غذایی، دولت و مجلس و همچنین عکس به تولید خبر و انتشار آن‌ها می‌پردازد. با توجه به تخصصی بودن حوزه فعالیت این خبرگزاری که تولید خبر در آن را با محدودیت در منابع کسب خبر رو به رو می‌کند، به‌طور متوسط روزانه ده‌ها خبر در حوزه‌های مختلف به زبان فارسی بر روی سایت این خبرگزاری قرار می‌گیرد که با توجه به تعداد اخبار تولیدی دیگر خبرگزاری‌های فعال کشور که در همه حوزه‌ها به نشر اخبار می‌پردازند، آمار قابل قبولی به‌شمار می‌رود.

این سامانه خبری که به صورت روزانه به پوشش اخبار و گزارش‌های خبری بخش‌های مختلف کشاورزی می‌پردازد، کمک به توسعه شبکه ملی اطلاع‌رسانی بخش کشاورزی و گردش اطلاعات و همچنین اطلاع‌رسانی و پوشش خبری به موقع و مناسب از فعالیت‌های حوزه کشاورزی در ایران و دیگر کشورها را یکی از مهم‌ترین هدف‌های خود می‌داند. همچنین پوشش خبری فعالیت‌های کشاورزی در حوزه‌های توسعه روستایی، دام، طیور، زراعت، باغبانی، منابع طبیعی، شیلات و آبزیان، صنایع تبدیلی و تکمیلی، فرهنگ و هنر روستایی و صنایع دستی، بیمه روستایی و عشایری، اقتصاد، پژوهش و تحقیقات کشاورزی، مکانیزاسیون، نهاده‌های کشاورزی و همچنین اخبار تشکل‌های غیردولتی فعال در بخش کشاورزی، بازار و بورس، صنایع جانبی و اخبار مجلس از وظایف مهم و اصلی این خبرگزاری است.

این خبرگزاری که امروزه از پرمخاطب‌ترین رسانه‌های دیجیتال بخش کشاورزی و صنایع غذایی کشور به‌شمار می‌رود، در نشریات داخلی به ویژه روزنامه‌های اقتصادی کشور سهم مناسبی را به خود اختصاص می‌دهد و همچنین در فهرست پیوند ۱۴۱۲ سایت و وبلاگ قرار گرفته‌است.

خبرگزاری تا ابتدای زمستان ۹۷ در دسترس بهره برداران بخش کشاورزی بود و به زبان فارسی فعالیت می‌کرد. پس از تغییر مکرر چند سردبیر و بروز اختلاف‌نظرهای مدیریتی جدی و ناکامی در روش مدنظر مدیران تازه، این پایگاه خبری تخصصی فعال بخش کشاورزی از اواسط زمستان ۹۷ به دلیل بلاتکلیفی سیاست‌های مالی و همچنین تغییر مدیر روابط عمومی وزارت جهاد کشاورزی تا نوروز ۹۸ در دسترس نبود. این در حالی است که رتبه ایانا در رده‌بندی سایت الکسا نیز از رتبه ۳ هزار (بین سایت‌های ایرانی) در اواسط سال ۹۶ به رتبه ۵۰ هزار در پایان سال ۹۷ سقوط کرد.