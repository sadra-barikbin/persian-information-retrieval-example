مسی در ۱۵ ژوئن و در بازی اول تیمش در مرحلهٔ گروهیِ جام جهانی ۲۰۱۴ مقابل بوسنی و هرزگوین که با بردِ ۲–۱ به سود آرژانتین به پایان رسید، کاپیتان تیم بود. آرژانتین در دقیقهٔ سوم صاحب یک ضربهٔ ایستگاهی شد که پس از برخورد به مدافع بوسنی مارکوس روخو، به پای سئاد کولاشیناس برخورد کرد و وارد دروازهٔ بوسنی شد. مسی در دقیقهٔ ۶۵ با دریبل ۳ بازیکن و یک-دو کردن با ایگواین گل دوم آرژانتین را به ثمر رساند. این دومین گل مسی در رقابت‌های جام جهانی بود. لئو اولین گل خود در جام جهانی را در جام جهانی ۲۰۰۶ و در بازی ای که آرژانتین با ۶ گل صربستان را شکست داده بود به ثمر رساند. مسی در بازی دوم آرژانتین مقابل ایران در دقیقهٔ ۹۱ از فاصلهٔ ۲۵ یاردی به سمت دروازهٔ ایران شوت زد و در نهایت توپ در گوشهٔ سمت چپ دروازهٔ ایران جای گرفت و آرژانتین در آن بازی به پیروزی رسید. گل مسی به ایران چهلمین گلِ بین‌المللی او بود و برد آرژانتین در آن بازی، صعود این تیم را به مرحله حذفی قطعی کرد. مسی در سومین بازی تیم در مرحلهٔ گروهی مقابل نیجریه دو بار گلزنی کرد و تعداد گل‌های خود در رقابت‌های جام جهانی ۲۰۱۴ را به عددِ ۴ رساند. گل دوم مسی و آرژانتین از روی یک ضربهٔ آزاد زده شد و در نهایت آرژانتین بازی را ۳–۲ برد و به عنوان تیم اولِ گروه صعود کرد. مسی در تمام سه بازیِ مرحلهٔ گروهیِ آرژانتین، به عنوان بهترین بازیکن زمین انتخاب شد.

لئو در مرحلهٔ یک‌هشتم نهایی در بازی مقابل سوئیس، در دقیقهٔ ۱۱۸ به آنخل دی ماریا یک پاس گل داد و در نهایت آرژانتین بازی را بعد از وقت‌های اضافی با نتیجهٔ ۱–۰ به سود خود به پایان برد. مسی بعد از دریافت پاسی که رودریگو پالاسیو به او داد دریبل زنی را شروع کرد و پس از گذر از فابیان شار به دی ماریا پاس داد و آرژانتین به گل پیروزی رسید. مسی بار دیگر به عنوان بهترین بازیکن زمین در آن مسابقه انتخاب شد. لئو در مرحلهٔ یک چهارم نهایی در بازی مقابل بلژیک حضور داشت و در نهایت تیم آرژانتین با گل ایگواین برای اولین بار بعد از سال ۱۹۹۰ به مرحلهٔ نیمه نهایی جام جهانی راه یافت. آرژانتین در مرحلهٔ نیمه نهایی در بازی مقابل هلند بعد از وقت‌های اضافه به تساوی ۰–۰ رسید و در نهایت توانست در ضربات پنالتی هلند را با نتیجهٔ ۴–۲ شکست دهد و برای اولین بار بعد از زمانی که مارادونا آن‌ها را به فینال رسانده بود به بازی پایانی رسید. اگرچه مسی نتوانست در آن بازی گلی به ثمر برساند، اما پنالتی اول آرژانتین را او به گل تبدیل کرد.

مسی در ۱۱ ژوئیه در لیست ۱۰ نفره برای جایزهٔ کفش طلایی فیفا و کسب عنوان بهترین بازیکن تورنمنت قرار گرفت. آرژانتین در ۱۳ ژوئیه، با گلی که بازیکنِ تعویضیِ آلمان ماریو گوتسه در دقیقهٔ ۱۱۳ وارد دروازهٔ آن‌ها کرد، همانند فینالِ سال ۱۹۹۰ بازی را بعد از وقت‌های اضافه با نتیجهٔ ۱–۰ به آلمان باخت. مسی در دقیقهٔ ۲۹ حرکتی را آغاز کرده بود که توسط ایگواین به گل تبدیل شد؛ اما توسط داور به دلیل قرارگیری ایگواین در موقعیت آفساید، به درستی مردود اعلام شد. لئو در آن مسابقه فرصت‌های بسیاری را برای گلزنی به خصوص در دقیقهٔ ۴۷ از دست داد.

مسی تورنمنت را با چهار گل و یک پاس گل به عنوان سومین گلزن برترِ جام به پایان رساند. نیمار که تعداد گل‌های زده اش با مسی برابر بود، به علت تعداد بازی‌های کمتری که نسبت به مسی انجام داده بود، کفش برنزی را تصاحب کرد. مسی در آن تورنمنت چهار بار بهترین بازیکن زمین شد که از این حیث بالاتر از تمام بازیکنان آن تورنمنت قرار گرفت. لئو بعد از بازی فینال جلوتر از توماس مولر و آرین روبن به عنوان بهترین بازیکن تورنمنت، توپ طلا را برنده شد. اگرچه مسی در مرحلهٔ حذفی هیچ گلی را به ثمر نرسانده بود اما موقعیت‌های زیادی را خلق کرده بود، موفق‌ترین حرکات با توپ و دریبل‌ها را داشت، بیشترین پاس صحیح در محوطهٔ جریمه را داده بود و رکورد بیشترین پاس در عمق را بیش از هر بازیکن دیگری در آن تورنمنت دارا شد. البته تصمیمِ اهدای توپ طلا به مسی از آن جا که او در دور حذفی هیچ گلی به ثمر نرسانده بود و فقط یک پاس گل داده بود در رسانه‌ها مورد بحث و نقد قرار گرفت. سپ بلاتر رئیس فیفا بعد از اهدای توپ طلا به مسی اظهار داشت که او وقتی دید مسی توپ طلا را دریافت می‌کند شگفت زده شده‌است. همچنین دیگو مارادونا اسطورهٔ آرژانتینی بعد از برنده شدن توپ طلا توسط مسی در یک برنامهٔ تلویزیونی اعلام کرد که توپ طلا حق مسی نبوده‌است و او توپ طلا را به دلیل طرح تبلیغاتی برنده شد و بازاری‌ها شخص اشتباهی را انتخاب کردند. لئو پس از مسابقهٔ فینال در مورد موفقیتش در برنده شدن توپ طلا اظهار نظر کرد و گفت: «من به توپ طلا اهمیتی نمی‌دهم. من فقط به خاطر شانس‌های از دست رفته عصبانی هستم. ما بهترین شانس را داشتیم. ما می‌دانستیم که نمی‌توانیم به بازی تسلط کامل داشته باشیم اما می‌دانستیم که چه کاری می‌خواهیم انجام دهیم. من در حال حاضر به جایزه‌ام اهمیتی نمی‌دهم. من فقط می‌خواستم جام را بالای سرم ببرم و آن را به آرژانتین ببرم. درد و رنجی که من دارم خیلی زیاد است.»