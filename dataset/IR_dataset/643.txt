مسی در بازی اول بارسلونا در این فصل مقابل تیم رئال سوسیداد موفق به گلزنی شد تا در برد ۵–۱ تیمش در نیو کمپ سهیم باشد. او در ۲۳ اوت در دور اول سوپر کاپ اسپانیا، با یک ضربهٔ پنالتی گل دیگری را وارد دروازهٔ رئال مادرید کرد تا تیمش بازی را ۳–۲ به پایان ببرد. او در بازی بعدی برابر اوساسونا گلزنی کرد و برد ۲–۱ تیمش را رقم زد. مسی در دور دوم سوپرجام فوتبال اسپانیا با یک ضربهٔ آزاد دروازهٔ رئال مادرید را باز کرد. اما در نهایت بارسلونا که ۱۰ نفره شده بود بازی را به رئال واگذار کرد. گل برتری رئال را کریستیانو رونالدو به ثمر رساند. گل مسی در آن بازی، پانزدهمین گلش در ال کلاسیکو بود که او را به برترین گلزن تاریخ بارسا در ال کلاسیکو و دومین گلزن برتر تاریخ رقابت‌های ال کلاسیکو بعد از آلفردو دی استفانو(۱۸ گل) بدل کرد. مسی در این رکورد به رائول اسپانیایی رسید. مسی در آن فصل به همراه کریستیانو رونالدو (هرکدام با ۱۷ رای) برای عنوان بهترین بازیکن اروپا در سال ۲۰۱۲ در جایگاه دوم قرار گرفت. هم تیمی مسی، آندرس اینیستا این عنوان را به دست آورد. او در ۲ سپتامبر برابر والنسیا از نقطهٔ کرنر به هم تیمی خود آدریانو کریا یک پاس گل داد و تنها گل بازی را رقم زد. مسی در ۱۵ سپتامبر برابر ختافه دو گل دیگر را به ثمر رساند. او در ۲۰ سپتامبر در اولین بازیِ آن فصل لیگ قهرمانان اروپا برابر اسپارتاک موسکو گلزنی کرد تا بارسلونا بازی را ۳–۲ به پایان بَرَد. با گل مسی در آن بازی، تعداد گل‌های او در آن فصل در تمامی رقابت‌ها به ۱۰ گل رسید.

مسی در ۱۱ نوامبر در بازی مقابل رئال مایورکا دو گل زد (هفتاد و پنجمین و هفتاد و ششمین گل فصلش) و رکورد ۷۵ گل پله در یک فصل را شکست. پله در سال ۱۹۵۸ این رکورد را از خود به جای گذاشته بود. مسی با فاصلهٔ ۹ گل از تعداد گل‌های اسطورهٔ آلمانی گرد مولر قرار گرفت. رکورد مولر در کتاب رکوردهای جهانی گینس قرار داشت و برای یک سالِ تمام محاسبه شده بود. او هفتاد و هفتمین و هفتاد و هشتمین گلش را در ورزشگاه نیوکمپ برابر رئال زاراگوزا به ثمر رساند تا ۷ گل با رکورد مولر فاصله داشته باشد. مسی در برابر اسپارتاک موسکو دو بار گلزنی کرد و هفتاد و نهمین و هشتادمین گلش را به ثمر رساند تا ۵ گل با رکورد مولر فاصله داشته باشد. وی در ۲۵ نوامبر در بازی برابر لوانته ۲ گل به ثمر رساند و به فاصلهٔ سه گل از رکورد مولر آلمانی قرار گرفت. او در ۱ دسامبر مقابل اتلتیکو بیلبائو دو گل دیگر زد تا تنها یک گل نیاز داشته باشد تا به رکورد اسطورهٔ آلمانی در سال ۱۹۷۲ برسد. البته او با این تعداد گل به برترین گلزن بارسلونا در تاریخ این باشگاه بدل شده بود. این رکورد پیش از آن در اختیار سزار رودریگز آلوارز با ۱۹۰ گل بود. مسی در ۹ دسامبر مقابل رئال بتیس دو گل زد و تعداد گل‌های خود را به ۸۶ رساند و میراث ۸۵ گل مولر را پشت سر گذاشت. مولر در سال ۱۹۷۲ برای بایرن مونیخ و تیم ملی فوتبال آلمان این تعداد گل را به ثمر رسانده بود. مسی بعد از شکستن رکورد گرد مولر، یک پیراهن شمارهٔ دهِ امضاء شدهٔ خود را به عنوان «احترام و تحسین» برای او فرستاد. در ۱۲ دسامبر مسی تعداد گل‌های خود را بعد زدن دو گل برابر کوردوبا در دور اول رقابت‌های کوپادل ری به عدد ۸۸ رساند. وی در ۱۶ دسامبر دو بار دروازهٔ اتلتیکو مادرید را باز کرد تا تعداد گل‌هایش به ۹۰ برسد و برد ۴–۱ تیمش را رقم بزند. مسی سرانجام تعداد گل‌های آن سالش را با گلی که مقابل رئال وایادولید به ثمر رساند به ۹۱ رساند. گل مسی در آن بازی آخرین گل او در آن سال بود. البته فیفا به بهانهٔ مشکلات تصدیق و تأیید، از پذیرفتن رکورد بیشترین گل در یک سالِ تمام خودداری می‌کند. باشگاه فوتبال بارسلونا در ۱۸ دسامبر ۲۰۱۲ اعلام کرد که قرار داد مسی را تا ۳۰ ژوئن ۲۰۱۸ تمدید خواهد کرد. قرار داد در ۷ فوریه ۲۰۱۳ امضاء شد.

مسی در ۷ ژانویه ۲۰۱۳ توپ طلای فیفا را برنده شد و برای بار دوم کریستیانو رونالدو را برای کسب عنوان بهترین بازیکن سال جهان شکست داد. آندرس اینیستا در آن سال در رده سوم این عنوان قرار گرفت. مسی با کسب این افتخار تنها بازیکن تاریخ شد که چهار بار توپ طلای جهان را برنده شده‌است. مسی بعد از کسب این افتخار گفت: "واقعاً باور نکردنیست" و اضافه کرد:"برای وصفش خیلی بزرگه!" این افتخار بحث مقایسهٔ مسی با بزرگانی چون دیگو مارادونا و پله را در رسانه‌ها داغ تر کرد.

در ۲۷ ژانویه ۲۰۱۳، مسی ۴ گل برابر اوساسونا به ثمر رساند و برد ۵–۱ تیم را رقم زد. یکی از این گل‌ها دویستمین گل او در لالیگا بود که او را در جایگاه هشتمین و جوانترین بازیکنی قرار داد که این تعداد گل را در لا لیگا به ثمر رساندند. این تعداد گل‌های او در آن فصل لالیگا را به ۳۳، و تعداد گل‌های او در تمام رقابت‌ها را به ۴۴ رساند. او در ۱۶ فوریه ۲۰۱۳ تعداد گل‌های خود در بارسلونا را در بازی مقابل گرانادا به ۳۰۰ رساند و بعد از آن تعداد گل‌های خود در ۳۶۵ بازی رسمی برای بارسا را به عدد ۳۰۱ رساند. او در ۲ مارس ۲۰۱۳ در برابر رئال مادرید یک گل به ثمر رساند و بارسلونا بازی را ۲–۱ برنده شد. با آن گل، مسی به رکورد ۱۸ گلِ آلفردو دی استفانو در ال کلاسیکو رسید. لئو در ۹ مارس ۲۰۱۳ بعد از اینکه به عنوان بازیکن ذخیره وارد زمین شد، برابر دیپورتیو لاکرونیا در هفدهمین بازی متوالی اش در لیگ گلزنی کرد و رکورد جهانی را جابه‌جا کرد. رکورد گلزنی مسی در بازی برابر اتلتیکو مادرید به ۳۳ گل در ۲۱ بازی رسید.

لئو در ۱۲ مارس در دور دوم یک‌هشتم نهایی لیگ قهرمانان، دو گل مقابل آث میلان به ثمر رساند و موجبات برد ۴–۰ بارسلونا را فراهم ساخت. گل اول مسی به میلان بحث مقایسهٔ او با دیگو مارادونا را داغ تر کرد؛ زیرا گل او به گل دیگو مارادونا به یونان در جام جهانی ۱۹۹۴ شباهت بسیاری داشت. او در ۱۷ مارس ۲۰۱۳، بعد از تعویض اینیستا در بازی برابر رایو وایکانو برای اولین بار در یک بازی رسمی برای بارسلونا بازوبند کاپیتانی را پوشید. مسی در ۳۰ مارس در نوزدهمین حضور متوالی اش در آن فصل لالیگا، دومین گل بارسا را برابر سلتا ویگو به ثمر رساند و اولین بازیکن فوتبال در تاریخ لالیگا شد که در تمام بازی‌های متوالی مقابل همهٔ تیم‌ها گلزنی کرده‌است.

مسی در ۲ آوریل ۲۰۱۳ بعد از به ثمر رساندن یک گل برابر پاریس سینت ژرمن دچار کشیدگیِ عضلهٔ پشت ران در پای چپش شد و در نیمهٔ اول تعویض شد. سپس اعلام شد که او ممکن است به علت مصدومیت تا پایان فصل برای بارسا قادر به بازی نباشد. در دور دوم یک چهارم نهایی لیگ قهرمانان، بارسا از تیم پاریس سینت ژرمن یک گل دریافت کرد. اگرچه مسی برای تکمیل باز درمانی مصدومیتش روی نیمکت بود، اما در نیمهٔ دوم وارد زمین شد و سرانجام بارسا با همکاری مسی و داوید ویا و گلزنی پدرو رودریگز بازی را به تساوی کشاند و پس از آن به نیمه نهایی صعود کرد. بارسلونا در مرحلهٔ نیمه نهایی برابر فاتح آن فصل لیگ قهرمانان، یعنی بایرن مونیخ شکست خورد. بارسلونا همچنین در نیمه نهایی کوپادل ری برابر رئال مادرید شکست خورد. اما بارسا همچنان برای قهرمانی در لالیگا تلاش می‌کرد و به رکورد ۱۰۰ امتیازش که در فصل قبل به دست آمده بود دست یافت. مسی بار دیگر برای دومین سال متوالی با ۴۶ گل، آقای گل لالیگا شد. او همچنین در آن فصل ۱۲ پاس گل داده بود. مسی در آن فصل، در تمام رقابت‌های باشگاهی اش ۶۰ گل به ثمر رساند و ۱۶ پاس گل داد.