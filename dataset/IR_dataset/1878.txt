به نوشتهٔ رضا اصلان با توسعه دکترین مهدی در نزد شیعیان، فقه سنت سعی نمود تا از اعتقاد به مهدی فاصله بگیرد. به نوشتهٔ ویلفرد مادلونگ با وجود حمایت از اعتقاد به مهدی توسط بعضی محدثین مهم اهل سنت، اعتقاد به مهدی هیچگاه به عنوان «معتقدات اصلی فقه اهل سنت» در نیامده‌است. در اعتقادات اهل سنت به مهدی اشاره شده‌است، ولی به صورت نادر. بسیاری از علمای مشهور اهل سنت مانند محمد غزالی از بحث کردن در مورد این موضوع اجتناب کرده‌اند. البته به گفته ویلفرد مادلونگ این اجتناب کمتر بخاطر عدم اعتقاد به مهدی و بیشتر (به گفتهٔ رضا اصلان) بخاطر برنیانگیختن شورش‌ها و جنبش‌های اجتماعی بوده‌است.

موارد استثنایی مانند ابن خلدون در کتاب «مقدمه» وجود دارد که آشکارا با اعتقاد به مهدی مخالفت می‌کند و تمام احادیث مربوط به مهدی را ساختگی می‌داند. در میان محدثین و علمایی که به مهدی پرداخته‌اند، دیدگاه‌های مختلفی وجود دارد. نام مهدی بارها در کتاب «مُسند» احمد بن حنبل (رئیس مکتب فقه حنبلی از فِرَق اربعهٔ اهل سنت و از امامان چهارگانه اهل تسنٌن) ذکر شده‌است و احادیث گوناگون و متعددی در خصوص نشانه‌های ظهور مهدی موعود (و قرار گرفتن عیسی در رکاب وی) در آن وجود دارد. احمد بن حنبل در اثر خود آورده‌است که:

در ذکر اهمیت و اعتبار «مسند» احمد بن حنبل نزد اهل تسنن همین بس که تقی‌الدین سبکی در صفحه ۲۰۱ جلد اول «طبقات الشافعیه» می‌نویسد:

و جلال‌الدین سیوطی از دانشمندان مصری مسلمان سنی، در مقدمهٔ کتاب «جمع‌الجوامع» از اعتبار احمد بن حنبل در میان سنی‌ها سخن گفته و علاءالدین علی بن حسام، معروف به «متقی هندی»، نویسنده کتاب کنزالعمال، در صفحه ۳ از جلد ۱ این کتاب می‌نویسد:

در احادیثی در کتاب‌های اهل سنت، «مهدی» همان «عیسی مسیح» در نظر گرفته شده‌است، در روایاتی دیگر حرفی از «هویت آن فرد» نیست، یا گفته شده‌است که «به همراه عیسی، قیام می‌کند». همچنین «مهدی»، از نسل «حسین»، نسل «حسن» یا فرزند «حسن عسکری» و به عنوان امام دوازدهم شیعیان یاد شده‌است. در طول تاریخ تا عصر حاضر، مناظرات عمیقی بین علمای اهل سنت در مورد نقش «منجی‌گونه» و نقش «سیاسی» مهدی وجود داشته‌است.

اما به نوشته سید حسین نصر، اهل سنت معتقدند که مهدی از خاندان پیامبر اسلام با نام «محمد» است و در آخرالزمان به همراه عیسی ظهور می‌کند. وی همچین می‌نویسد که اعتقاد به آمدن مهدی، در بین مسلمانان آنچنان قوی است که در طول تاریخ، به خصوص در زمان‌های فشار و سختی، باعث ظهور مدعیان «مهدویت» شده‌است. همچنین نویسندگان اهل سنت معاصر مانند عبدالمحسن بن حمد العباد، محمد علی الصابونی، عبدالعزیز بن باز در کتاب‌ها و سخنرانی‌های خود به حدیث‌های منسوب به پیامبر اسلام در مورد مهدی و «منجی آخر زمان» اشاره کرده‌اند و این احادیث را متواتر دانسته‌اند.

به نوشتهٔ دنیس اسپیلبرگ مفهوم «مهدی» هر چند از اعتقادات اصلی اهل سنت نیست ولی در طول تاریخ مورد توجه اهل سنت بوده‌است. در سال ۱۸۸۱ محمد احمد در سودان ادعا نمود که مهدی می‌باشد و قیامی را آغاز نمود که در سال ۱۸۹۸ توسط نیروهای بریتانیا سرکوب شد. اعتقاد به مهدویت محرک قیام‌هایی در غرب و شمال آفریقا در قرن نوزدهم بود. در سال ۱۸۴۹ فردی به نام «بو زیان» قیامی را در الجزایر علیه نظام مالیاتی فرانسوی و اشغال کشورش توسط فرانسویان تحت نام مهدی رهبری نمود.