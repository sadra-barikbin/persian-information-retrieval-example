گذرنامه‌های ایرانی به رنگ زرشکی می‌باشد که نشان رسمی ایران در بالای جلد آن‌ها درج و عبارت جمهوری اسلامی ایران و واژهٔ گذرنامه به زبان فارسی و عبارت Islamic Republic of Iran و واژهٔ Passport به زبان انگلیسی نیز در زیر آن نوشته شده‌است.
در صفحهٔ مشخصات، بالا سمت چپ شمارهٔ هشت رقمی گذرنامه با اعداد فارسی نوشته‌است و در زیر آن نوع گذرنامه کد کشور و شمارهٔ گذرنامه به زبان انگلیسی درج گردیده‌است؛ و بعد از آن به ترتیب شامل شمارهٔ ملی، نام، نام خانوادگی، نام پدر، تاریخ و محل تولد، شمارهٔ شناسنامه، جنسیت و تاریخ صدور و تاریخ انقضاء به زبان فارسی و انگلیسی درج شده‌است.

ایران در سال ۱۳۸۶ اقدام به تولید آزمایشی گذرنامهٔ بیومتریک برای گذرنامه‌های دیپلماتیک و در سال ۱۳۹۰ برای گذرنامه‌های عادی کرد. گذرنامهٔ ایرانی دارای ۳۲ صفحه است.

در پشت صفحهٔ این گذرنامه درج شده: "دارندهٔ این گذرنامه حق سفر به فلسطین اشغالی را ندارد". منظور از فلسطین اشغالی، اسرائیل است.
;یادمان‌های ایران
در گذرنامهٔ ایرانی هر دو صفحهٔ آن تصویر یکی از یادمان‌های ایران نقش بسته است که به ترتیب به شرح زیر است:
* صفحهٔ ۴ و ۵: آرامگاه امام هشتم شیعیان
* صفحهٔ ۶ و ۷: آرامگاه حافظ
* صفحهٔ ۸ و ۹: تخت جمشید
* صفحهٔ ۱۰ و ۱۱: ارگ بم
* صفحهٔ ۱۲ و ۱۳: آرامگاه ابوعلی سینا
* صفحهٔ ۱۴ و ۱۵: آرامگاه فردوسی
* صفحهٔ ۱۶ و ۱۷: آرامگاه خیام نیشابوری
* صفحهٔ ۱۸ و ۱۹: آرامگاه شیخ صفی‌الدین اردبیلی
* صفحهٔ ۲۰ و ۲۱: آرامگاه عطار نیشابوری
* صفحهٔ ۲۲ و ۲۳: عمارت عالی‌قاپو
* صفحهٔ ۲۴ و ۲۵: مسجد امام، اصفهان
* صفحهٔ ۲۶ و ۲۷: مصلی امام خمینی، تهران
* صفحهٔ ۲۸ و ۲۹: خانهٔ بروجردی‌ها، کاشان
* صفحهٔ ۳۰ و ۳۱: برج آزادی
* صفحهٔ ۳۲: نقوش محراب مسجد جامع اصفهان