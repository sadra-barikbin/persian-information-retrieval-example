علمای گذشته که از کاشفی یاد کرده‌اند، چه صاحب‌نظران و چه راویان نظر، همگی از او تمجید کرده‌اند:
* غیاث‌الدین خواندمیر (۹۴۱–۸۸۰ ه‍ ق): قدیمی‌ترین و کامل‌ترین شرح حال کاشفی متعلق به تاریخ‌نویس معتبر و معاصر او، خواندمیر است که در "مآثر الملوک"، "خلاصة الاخبار"، و "حبیب السیر" به شرح حال او پرداخته است. دو کتاب اولی تقریباً ۵ سال پیش از مرگ کاشفی نوشته شده‌اند لذا حاوی گزارشی عینی از دوران کمال و پختگی کاشفی هستند و کتاب آخر سال‌ها پس از مرگ کاشفی و به سر آمدن دوران تیموریان نوشته شده لذا گزارشی صادقانه است. "حبیب السیر" معروف‌ترین اثر خواندمیر است و مطالب آن در شرح کاشفی، به مأخذ اصلی تذکره‌نویسان قدیم و تاریخ ادبیات‌نویسان جدید مبدل شده است.
* امیر علی‌شیر نوایی: از حامیان اهل قلم و شخص کاشفی بود و تذکره‌ای دربارهٔ شعرای دربار هرات به نام "مجالس النفائس" به زبان ترکی نوشت که شرح حال کاشفی را نیز در آن آورد. "مجالس النفائس" اندکی پس از نگارش دو بار به فارسی ترجمه شد، اولی توسط سلطان محمد فخری هراتی به نام "لطائف‌نامه" در دربار صفویان و دومی توسط حکیم شاه محمد قزوینی در دربار عثمانیان. طرح کلی دو ترجمه یکسانند اما دومی دقیق‌تر و کامل‌تر است.
* قاضی نورالله شوشتری: از علمای مشهور شیعه که تقریباً یک قرن پس از کاشفی می‌زیسته است و چون به عصر کاشفی نزدیک بوده، مکتوبات بیشتری از او را دیده و شنیده‌های بیشتری از او را نقل کرده است. او با ذکر قصیده‌ای از کاشفی در مدح علی بن ابی‌طالب مستقیماً به اشعار امروزه ناموجود کاشفی اشاره می‌کند.
* حاجی خلیفه: در دو کتاب "کشف الظنون" و "تقویم التواریخ" که مترجم دومی به فارسی ناشناس است.
* میرزا عبدالله افندی اصفهانی (م ۱۱۳۰ قمری): در "ریاض العلما"
* میرزا محمدباقر موسوی خوانساری: در "روضات الجنات فی احوال العلماء و السادات"
* رضاقلی خان هدایت در "ریاض العارفین"
* محمدعلی مدرس در "ریحانة الادب فی تراجم المعروفین بالکنیه و اللقب، یا کُنی و القاب" که همین شرح در لغت‌نامهٔ دهخدا نیز تقریباً به‌طور کامل ذیل مدخل کاشفی نقل شده است.