نبردِ استالینگراد (تابستان ۱۹۴۲ میلادی - ۲ فوریه ۱۹۴۳ میلادی) یکی از طولانی‌ترین، مهلک‌ترین و سرنوشت سازترین نبردهای جنگ جهانی دوم بوده‌است.

در این نبرد ارتش آلمان و متحدانش به منظور سلطه بر شهر استالینگراد در کرانه رو ولگا در جبهه شرقی، در جریان عملیات بارباروسا به آن یورش بردند که پس از چندین ماه درگیری خونین، در سوم فوریه ۱۹۴۳ میلادی شکست خورده و فیلد مارشال فریدریش پائولوس، فرمانده ارتش ششم آلمان به اتفاق ۲۵۰۰ افسر عالی‌رتبه از جمله ۲۴ ژنرال و بیش از صد هزار نفر دیگر تسلیم ارتش سرخ شدند.

از این نبرد به عنوان یکی از بزرگترین (۲٫۲ میلیون سرباز) و خونبارترین (۱٫۲ تا ۲ میلیون کشته و زخمی) درگیری‌های تاریخ بشر یاد می‌شود. پس از این نبرد آلمان در جبهه شرقی هیچگاه نتوانست ابتکار عمل را به دست بگیرد و مجبور شد بخشی از نیروهای خود را برای جبران تلفات از جبهه غربی به جبهه شرقی منتقل نماید.

حمله آلمانی‌ها برای اشغال شهر از اوت ۱۹۴۲ میلادی به کمک ارتش ششم و برخی عناصر ارتش چهارم زرهی آغاز شد. لوفتوافه، نیروی هوایی آلمان با حملات هوایی از مهاجمان حمایت می‌کرد که همین موضوع شهر را به تلی از خرابه بدل نمود. در ادامه، نبرد به جنگ خانه به خانه تبدیل شد که دو طرف را مجبور به اعزام نیروهای کمکی کرد. تا میانه ماه نوامبر سال ۱۹۴۲ میلادی، آلمانی‌ها به قیمتی گران، مدافعان را به نواری نازک در کرانه غربی رود ولگا عقب راندند.

نوزدهم نوامبر همان سال، ارتش سرخ عملیاتی موسوم به عملیات اورانوس را از دو جهت علیه جناحین ضعیف تر که توسط نیروهای رومانیایی‌ها و مجارستانی‌ها محافظت می‌شد، آغاز کرد. جناحین نیروهای آلمانی به سرعت در هم کوبیده شد تا ارتش ششم به‌طور کامل حوالی استالینگراد به محاصره دربیاید. آدولف هیتلر، پیشوای آلمان دستور به پایداری این نیروها در همان موضع و عدم هرگونه اقدام از طرف آن برای شکستن محاصره داد. در عوض مقرر شد به واحدهای تحت محاصره، از طریق هوایی آذوقه و تدارکات رسانده شود و از بیرون برای شکستن محاصره تلاش گردد. بدین ترتیب نبرد برای دو ماه دیگر ادامه یافت. در فوریه سال ۱۹۴۳ میلادی آذوقه و مهمات محاصره‌شدگان رو به پایان بود تا این که تمامی نیروهای باقی‌مانده در پی وخامت اوضاع خود را تسلیم دشمن کردند. این نبرد در کل پنج ماه و یک هفته و سه روز به طول انجامید.