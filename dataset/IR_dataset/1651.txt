تیری آنری (؛ زادهٔ ) مربی فوتبال و بازیکن فوتبال حرفه‌ای پیشین اهل فرانسه است. هانری در دوران حرفه‌ای فوتبال خود در پست مهاجم برای تیم‌های باشگاهی مانند آرسنال و بارسلونا و نیز تیم ملی فرانسه بازی می‌کرد. از وی بعنوان یکی از برترین مهاجمان نسل خود یاد میکنند. آنری در میان هواداران آرسنال به پادشاه هایبری شهرت دارد.

هانری فوتبال حرفه‌ای را از سال ۱۹۹۴ در باشگاه موناکو شروع کرد و در سال ۱۹۹۸ به تیم ملی فرانسه دعوت شد. او پس از گذشت پنج فصل با موناکو به تیم یوونتوس در لیگ سری آ ایتالیا پیوست. او بعد از نیم‌فصل اول ۲۰۰۰–۱۹۹۹ با بستن قراردادی به ارزش ۱۱ میلیون یورو به آرسنال انگلیس فروخته‌شد. او طی ۸ سال حضورش در آرسنال تا ۲۰۰۷، مهاجمی قدرتمند و یکی از بهترین بازیکنان جهان شد، به‌طوریکه عنوان بازیکن سال فوتبال انگلیس را دو بار و کفش طلای بهترین گلزن لیگ انگلیس را چهار بار کسب کرد و در فصل ۰۴–۲۰۰۳ از سوی فیفا به عنوان دومین بازیکن سال فوتبال جهان انتخاب شد. نام هانری چهار بار در تیم منتخب سال اروپا قرار گرفت و با ۲۲۸ گل، رکورددار بیشترین گلِ زده در تاریخ باشگاه آرسنال شد. او با آرسنال دو بار برنده جام حذفی انگلستان و دو بار قهرمان لیگ جزیره شد و همچنین تا فینال لیگ قهرمانان اروپا2005-06 پیش رفت. هانری در ژوئن سال ۲۰۰۷ به بارسلونا پیوست و با این تیم در سه فصل حضورش به قهرمانی لالیگا، کوپا دل ری، لیگ قهرمانان اروپا ۰۹–۲۰۰۸، سوپر کاپ اسپانیا و جام باشگاه‌های جهان رسید.

در ردهٔ ملی نیز هانری با تیم ملی فرانسه به قهرمانی در جام جهانی ۱۹۹۸، یورو ۲۰۰۰ و جام کنفدراسیون‌ها ۲۰۰۳ رسید. او با ۵۱ گلِ زده در ۱۲۳ بازی، بهترین گلزن ملی در فرانسه است. او در جام کنفدراسیون‌های سال ۲۰۰۳ بهترین بازیکن و بهترین گلزن این تورنمنت شد، و توپ طلا و کفش طلای این جام را از آن خود کرد. او پس از ناکامی فرانسه در جام جهانی ۲۰۱۰ از تیم ملی فرانسه کناره‌گیری کرد.

هانری پس از بازنشستگی در سال ۲۰۱۴ به حرفهٔ مربیگری پرداخت، از سال ۲۰۱۶، کمک مربی تیم ملی بلژیک شد و تا پایان جام جهانی ۲۰۱۸ این تیم را همراهی کرد. او سال ۲۰۱۸ سرمربی تیم موناکو فرانسه بود.