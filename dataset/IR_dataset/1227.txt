رامشتاین یکی از معروف‌ترین گروه‌های متال و اینداستریال متال دنیاست که در سال ۱۹۹۴ در آلمان تشکیل شد. آغاز کار آن‌ها به سال ۱۹۸۹ بازمی‌گردد جایی که گیتاریست کنونی گروه ریچارد کروسپه با فرار به آلمان غربی گروهی با نام ارگاسم دث گیمیک را تشکیل داد.

در آن برههٔ زمانی او به شدت تحت تأثیر موسیقی آمریکایی و به‌خصوص گروه کیس بود. پس از خراب شدن دیوار برلین او دوباره به شورین بازگشت جایی که تیل لیندمان خوانندهٔ کنونی گروه به کار بافندگی سبد مشغول بود و در گروه فرست آرش درامر بود. در آن زمان ریچارد با آلیور ریدل بیسیست کنونی گروه که آن موقع در گروه The Inchtabokatables بود و کریستف «دُوم» اشنایدر درامر کنونی گروه که آن موقع در گروه Die Firma بود، زندگی می‌کرد. آنجا ریچارد به این نکته رسید که موسیقی که می‌ساخته او را ارضا نمی‌کند و به نظرش مطلوب نیست.

ریچارد کروسپه به‌دنبال صدایی شبیه صدای ماشین کمباین در خیالاتش بود.

این سه نفر با این زمینه‌ها شروع به کار روی پروژه‌ای جدید کردند. ریچارد خیلی زود فهمید که انجام دو کار یعنی نوشتن موسیقی و شعر با هم خیلی سخت و مشکل است. از این رو از لیندمان خواست که به عضویت رامشتاین در آید. ریچارد اولین بار زمانی لیندمان را کشف کرد، که او در حال آواز خواندن هنگام انجام کار بود.

اما نام گروه برگرفته از حادثه‌ایست که در ۲۸ اوت ۱۹۸۸ در شهری کوچک به نام رام‌اشتاین-میزنباخ در نزدیکی کایزرسلاوترن روی داد. در جریان این رویداد در یک نمایش هوایی در برابر چشمان ۳۰۰ هزار بیننده، در یکی از پایگاه‌های هوایی متعلق به ایالات متحده آمریکا در آلمان در حالی که دو گروه از خلبانان ایتالیایی قصد ایجاد تصویر قلب در آسمان را داشتند به هم برخورد کردند. در این حادثه، ۶۷ تماشاگر و ۳ خلبان کشته و ۳۴۶ نفر به‌طور جدی مصدوم شدند. نام گروه با یک m اضافه برداشتی از آن حادثه‌است.