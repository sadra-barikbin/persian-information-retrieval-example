خرس‌های قهوه‌ای و خرس سیاه آمریکایی عموماً در روزها فعال هستند اما بسته به شرایط ممکن است در شب هم فعالیت کنند. 

سایر خرس‌ها عموماً شب فعال هستند. خرس‌ها در بیشتر دوران زندگی خود به طور انفرادی زندگی می‌کنند و انفرادی‌ترین گروه گوشتخواران محسوب می‌شوند. 

حس بویایی در خرس‌ها بسیار قوی بوده و آنها بوی غذا، رقبا، توله‌ها و سایر جانوران و لاشه‌ی آنها را از فواصل بسیار دور تشخیص می‌دهند.

<big>تولید مثل</big>

خرس‌های نر قلمرو طلب هستند و جهت تعیین قلمرو بر روی درختان خراش ایجاد کرده و بوی خود را بر جا می‌گذارند. پانداها معمولاً به وسیله ادرار کردن قلمرو خود را تعیین می‌کنند. خرس‌های نر برای به دست آوردن خرس ماده یا تعیین قلمرو ممکن است با هم درگیر شوند و طی این درگیری‌ها به شدت زخمی شوند. دوره بارداری در خرس ها بین ۶ تا ۹ ماه به طول می‌انجامد و تا چهار توله متولد می‌شوند. پاندا ممکن است دوقلو بزاید اما فقط به یکی از توله‌ها رسیدگی کرده و توله‌ی دیگر را رها کرده تا بمیرد. شیر خرس‌ها بسیار غنی و حاوی چربی فراوان و آنتی بادی‌ها بوده و ممکن است تا یک سال شیردهی به توله‌ها ادامه یابد.

در ۲ تا ۳ ماهگی توله‌ها قادر به ترک لانه به همراه مادر خود خواهند بود. خرس‌های نر نقشی در بزرگ کردن توله‌ها ایفا نمی‌کنند. نوزادکشی در میان خرس‌های قطبی، خرس قهوه‌ای و خرس سیاه آمریکایی مشاهده شده و خرس‌های نر توله‌ی دیگر خرس‌ها را می‌کشند. خرس‌ها بسته به گونه در سنین ۳ تا ۶ سالگی به بلوغ جنسی می‌رسند. همچنین طول عمر گونه‌های مختلف خرس‌ها متفاوت بوده و به عنوان مثال خرس‌های قهوه‌ای به طور میانگین ۲۵ سال عمر می‌کند.

<big>خواب زمستانی</big>

خرس‌های مناطق شمالی و سردسیر مانند خرس گریزلی و خرس سیاه آمریکایی در ماه‌های سرد به خواب زمستانی می‌روند. طی این فرایند، متابولیسم و دمای بدن جانور شدیداً کاهش یافته و ضربان قلب از ۵۵ بار در دقیقه به ۹ بار کاهش می‌یابد. خرس‌ها در حالت عادی طی خواب زمستانی بیدار نخواهند شد و تمام این مدت را بدون خوردن و آشامیدن و دفع ادرار و مدفوع می‌گذرانند. خرس‌های ماده باردار در دوره خواب زمستانی بیدار شده و زایمان انجام می‌شود.

<big>مرگ‌ومیر و تهدیدات</big>

خرس‌ها دشمنان زیادی در طبیعت ندارند. البته توله‌ها و خرس‌های نابالغ ممکن است توسط گربه‌سانان بزرگ‌تر مثل شیر یا ببر آسیب ببینند اما مهم‌ترین تهدید علیه خرس‌ها، انسان‌ها هستند.

تا کنون بالغ بر ۸۰ نوع از انواع انگل‌ها در خرس‌ها مشاهده شده که شامل انگل‌های خارجی مثل شپش‌ها و کنه‌ها و انگل‌های داخلی همچون تک‌یاختگان، نماتودها و کرم‌ها در بافت‌های مختلف می‌باشد. همچنین در بعضی از خرس‌های آمریکای شمالی ویروسی شناسایی شده که موجب علایمی مشابه بیماری هاری سگ‌سانان می‌شود.