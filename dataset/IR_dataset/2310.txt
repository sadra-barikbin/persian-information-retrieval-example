حکم‌آباد، دهستانی از توابع بخش عطاملک شهرستان جوین در استان خراسان رضوی ایران به مرکزیت شهر حکم‌آباد است.
مرکز دهستان حکم آباد واقع در ۵۵ کیلومتری شهرستان‌های سبزوار و اسفراین با جمعیتی بیش از هفت هزار نفر محل اتصال بیش از یکصد روستای کوچک و بزرگ و شهرهای نقاب و جغتای و سلطان‌آباد به جادهٔ راهبردی سبزوار – بجنورد (محور شمال – جنوب) است. این مرکز در مجاورت کارخانجات ماشین‌های الکتریکی جوین (جمکو)، کارخانهٔ فولاد جوین، کارخانهٔ گچ سبزوار و کارخانهٔ خوراک دام جوین و دیگر کارگاه‌های صنعتی و تجارتی محل مناسبی جهت اشتغال جوانان در کنار ده‌ها چاه عمیق کشاورزی و دشت‌های وسیع زراعی بوده و استعداد سرمایه‌گذاری‌های مختلف را دارا می‌باشد. عبور جاده‌های مختلف از جمله جادهٔ سبزوار، جوین و جادهٔ اسفراین از داخل این مرکز موقعیت‌های متعددی را برای امور تجاری و کارگاهی ایجاب می‌کند. این مرکز به همراه هجده روستای مجاور خود بخش عطاملک را تشکیل می‌دهند. این بخش با جمعیتی بیش از بیست هزار نفر و با وسعتی بیش از پانصد کیلومتر مربع در حاشیهٔ راه‌آهن سراسری تهران – مشهد و با دو ایستگاه راه‌آهن بنام‌های بیهق و اسفراین و صدها چاه عمیق و هزاران هکتار مزرعهٔ گندم، جو، چغندر قند و صدها هکتار باغ‌های انگور، بادام و پسته در قسمت شرق بخش جوین واقع است.
بخشی از مردم حکم‌آباد به گمان برخی مردم، در اصل تبریزی و قشقایی می‌باشند. بخشی از مردم حکم آباد، یزدی هستند که برای حفر قنات به دشت جوین آمده و ساکن شده‌اند ۴۰ درصد جمعیت آبادی و بومی‌اند. البته خانوارهایی از کلاته عرب و پیراکوه و مردمان کوچ‌نشین کرمانج نیز طی ۲۰ سال اخیر ساکن حکم آباد شده‌اند.
بر اساس سرشماری سال ۱۳۹۰ جمعیت آن ۶٬۵۳۳ نفر و ۱٬۱۲۱ خانوار است و از قدیم پرجمعیت‌ترین روستا جوین و سبزوار بوده‌است.