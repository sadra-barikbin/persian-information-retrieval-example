کریمی که پس از بازگشت از جام جهانی، همچنان از آسیب‌دیدگی فصل پیش خود احساس ناراحتی می‌کرد پیش از شروع فصل دوباره مصدوم شد و بازی‌های آغازین فصل را از دست داد. او در فصل ۰۷–۲۰۰۶ نتوانست عملکرد فصل پیش خود را تکرار کند و در بیشتر طول فصل نیمکت‌نشین بود. کریمی تا پایان فصل مجموعاً ۱۵ بازی (۱۳ بازی بوندس‌لیگا- ۲ بازی لیگ قهرمانان اروپا) انجام داد و "مجله کیکر" نمره میانگین ۴٫۱۳ را در بوندس‌لیگا به او اختصاص داد.

کریمی در حالی که هفته‌های پایانی قراردادش با بایرن مونیخ را می‌گذراند، پیشنهادهایی از تیم موناکو و باشگاه‌هایی از آلمان و اسپانیا دریافت کرد، اما مدیر برنامه‌های کریمی اعلام کرد او تنها در صورتی که از باشگاهی مطرح‌تر از بایرن پیشنهاد داشته باشد در اروپا می‌ماند، در غیر این صورت تمایل دارد در کشورهای حوزه خلیج فارس بازی کند و مهم‌ترین ملاکش برای عقد قرارداد مسائل مالی است.
کریمی در هفته ۳۲ بوندس‌لیگا با ارسال پاس گل، زمینه‌ساز تساوی ۱–۱ بایرن در مقابل بروسیا مونشن‌گلادباخ شد.

او در هفته ۳۴ بوندس‌لیگا، در پیروزی ۲–۵ مقابل ماینتس در آخرین بازی خود برای بایرن به میدان رفت و آخرین گل خود را نیز در این بازی به ثمر رساند. در این مسابقه پس از مهمت شول؛ کریمی به صورت مشترک با مارتین دمیکلیس با کسب نمره ۲٫۵ از مجله کیکر، به عنوان "دومین بازیکن برتر" بایرن شناخته شد.

کریمی در مجموع دو فصل حضور در بایرن مونیخ، با انجام ۴۲ بازی (۳۳ بازی بوندس‌لیگا، ۵ بازی لیگ قهرمانان اروپا، ۲ بازی جام حذفی و ۲ بازی لیگا پوکال) رکورددار بیشترین تعداد بازی در میان سه بازیکن ایرانی این تیم شد و با زدن ۴ گل و ارسال ۴ پاس گل به کار خود در این تیم پایان داد.

در ۱۷ آبان ۱۳۹۸ صفحه رسمی باشگاه بایرن‌مونیخ در توییتر؛ با انتشار ویدیو گلزنی کریمی مقابل بروسیا دورتموند، تولد ۴۱ سالگی او را تبریک گفت. پیش‌تر نیز در آبان ۱۳۹۵؛ میشائل بالاک همبازی سابق کریمی در بایرن‌مونیخ، با انتشار عکس کریمی در صفحه اینستاگرام، تولد این بازیکن را به زبان فارسی تبریک گفته بود.
در هفتم اردیبهشت ۱۳۹۹ نیز لوکاس پودولسکی؛ با انتشار پستی در اینستاگرام با تمجید از کریمی اعلام کرد: در فصل اول حضورم در بایرن مونیخ؛ این افتخار را داشتم تا در کنار این اسطوره، که بهترین بازیکن تاریخ ایران است، بازی کنم.