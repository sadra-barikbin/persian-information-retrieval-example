آب‌پخش همواره یکی از قطب‌های گردشگری در استان بوشهر بوده‌است و طبیعت آن زبانزد عام و خاص می‌باشد. علت اصلی این پتانسیل قوی وجود آب و طبیعت سرسبز و غنی آن می‌باشد. گفته می‌شود که آب‌پخش در دوره پهلوی همواره یکی از مکان‌های مهم و محبوب دودمان پهلوی بوده و بارها جهت گذران اوقات فراغت به این شهر سفر کرده‌اند و از تفرجگاه اداره آبیاری موجود در این شهر استفاده کرده‌اند. همچنین کارمندان آلمانی شرکت زیمنس هم که در بوشهر جهت ساخت نیروگاه هسته‌ای بوشهر حضور داشته‌اند به این شهر سفر کرده و از طبیعت آن استفاده می‌کرده‌اند. شهر آب‌پخش از نظر موقعیتی نیز دارای جایگاه ویژه‌ای در استان بوشهر است و به عنوان محور مواصلاتی استان بوشهر با استان‌های فارس، هرمزگان و خوزستان قرار گرفته‌است. همین موقعیت سبب شده تا همواره مسافران نوروزی که به مناطق جنوبی کشور سفر می‌کنند برای بازدید از نقاط مختلف جنوب کشور از این شهر عبور کنند و بسیاری از مسافران نوروزی نیز در این منطقه اقامت داشته باشند.

نخلستان‌های سرسبز و سربه فلک کشیده ورودی شهر آب‌پخش جلوه بسیار دیدنی به این منطقه داده‌است و هیچ مسافری را بدون توقف اجازه عبور نمی‌دهد. وجود کانال‌های پرآب در دو سمت ورودی شهر آب‌پخش، طراوت و نشاط خاصی به این منطقه بخشیده‌است تا مسافران نوروزی بتوانند از آب و طبیعت در کنار هم بهره ببرند. جاده‌های گردشگری بین مزارع، کلبه‌های سنتی(کپر)، و آب روانی که در مسیر نخلستان‌ها همیشه جاری است از جمله جاذبه‌های گردشگری نخیلات است. طولانی‌ترین جاده گردشگری نخلستانی جنوب کشور در این منطقه واقع شده‌است. همچنین چندین اقامتگاه بومگردی نیز اخیراً در آب‌پخش تأسیس شده‌است.

در طبیعت آب‌پخش، حیوانات و پرندگان متنوعی وجود داشته‌اند که متأسفانه به دلیل شکار بی‌رویه و بی مسئولیتی مسئولان محیط زیست و منابع طبیعی در معرض انقراض قرار گرفته‌اند. پرندگانی همچون دراج سیاه، چالی، انواع مرغابی، و… از جمله مواردی است که شدیداً در معرض انقراض می‌باشند. همچنین بلبل خرما نیز از دیگر پرندگان مشهوری می‌باشد که به دلیل آواز خوانی زیبا در سراسر کشور طرفداران خاص خود را دارد. از حیوانات موجود در این منطقه نیز می‌توان به چوله (همان تشی یا خارپشت)، جوجه تیغی، گراز، روباه، و… نام برد. چوله و گراز نیز در این منطقه وضعیت خوبی ندارند و در معرض انقراض قرار گرفته‌است.

علاوه بر درخت نخل، گونه‌های گیاهی و درختان مختلف دیگری نیز در آب‌پخش به وفور دیده می‌شود. این گیاهان و درختان عبارتند از: کنار (سدر)، غرق (استبرق)، لگجی (کبر)، انجیر، کاکتوس، توله (پنیرک)، کاکل، منگک، قاوچندلی(ترشک درشت)، انواع کهور، گز، خیار گرگو (هندوانه ابوجهل)، کنگر، شوت (شوید)، بابونه، بنگو(بارهنگ تخم‌مرغی یا اسفرزه)، کرچک، انواع مرکبات، موز، و … اشاره کرد.