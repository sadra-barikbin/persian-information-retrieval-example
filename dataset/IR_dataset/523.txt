فرودگاه بین‌المللی شیراز یا فرودگاه شهید دستغیب (IATA: SYZ, ICAO: OISS) در کلانشهر شیراز و در ارتفاع ۱۵۰۰ متری از سطح دریا واقع شده‌است. این فرودگاه پس از فرودگاه امام خمینی مجهزترین فرودگاه ایران از لحاظ تجهیزات ناوبری و الکترونیک است و علاوه برداشتن پروازهایی به شهرهای داخلی ایران، تعدادی پرواز خارجی و به خصوص به مقصد کشورهای حوزه خلیج فارس دارد و فرودگاه همچنین دارای کاربرد نظامیست. این فرودگاه پایگاه منطقه جنوب هواپیمایی آسمان است و دارای سه شرکت هواپیمایی (base) به نام های هواپیمایی پارس وسپهران و فلای پرشیا است.که البته سپهران در سال ۱۳۹۷ به مشهد منتقل گردید. این فرودگاه چهارمین فرودگاه پررفت‌وآمد کشور بعد از فرودگاه مهرآباد، فرودگاه مشهد و فرودگاه امام خمینی است.این فرودگاه پذیرای هواپیماهای پهن پیکر می باشد.

فرودگاه بین‌المللی شیراز دارای ۲ باند پروازی آسفالته، یکی به طول ۴۲۷۲ متر و دیگری به طول ۴۳۳۴ متر است.
در حال حاضر فرودگاه بین‌المللی شیراز با دارابودن دستگاه‌های کمک ناوبری مدرن و کارآمد از قبیل دستگاه رادار PSR-SSR که یکی از پیشرفته‌ترین رادارهای دنیا می‌باشد و همچنین دستگاه‌های NDB - DME - DVOR و فرود خودکار یا ILS یکی از فرودگاه‌های ایمن و مجهز در سطح کشور بوده و پذیرای تمامی تایپ‌های پروازی می‌باشد و به لحاظ سیستم‌های هواشناسی، ارتباطی و رادیویی از تجهیزات پیشرفته و قابل اطمینان برخوردار می‌باشد.

همچنین ساختمان فنی و عملیاتی تازه تأسیس فرودگاه شیراز مشتمل بر طبقات اداری و پشتیبانی و فنی و عملیاتی و برج مراقبت با ارتفاع بالغ بر ۴۵ متر از سطح زمین با تجهیزات اداری و عملیاتی پیشرفته با وسعت حدود ۷۵۰۰ متر مربع همراه با ساختمان‌های فنی و موتورخانه، سالن آمفی تئاتر و پذیرایی و فضای سبز زیبایی حدود ۵۰٫۰۰۰ متر مربعی یکی از چشم‌اندازها و شاخص‌های قابل توجه این فرودگاه می‌باشد. این فرودگاه open sky بوده و فعالیت فرودگاه ۲۴ ساعته است. فرودگاه شهید دستغیب دارای دو ترمینال بوده ،ترمینال شماره ۱ پروازهای داخلی به وسعت ۱۶ هزار متر مربع -ترمینال شماره ۲ پروازهای خارجی- در این فرودگاه روزانه ۱۲۰ پرواز داخلی و ۱۰ پرواز خارجی انجام می‌شود. در این فرودگاه ۱۴ شرکت داخلی و ۸ شرکت خارجی به بیش از ۳۵ مقصد خدمات رسانی می‌کنند ساختمان جدید ترمینال پروازهای خارجی فرودگاه شیراز است که ۲۱ هزار متر مربع مساحت داشته و انجام محوطه سازی، ساخت پارکینگ خودرو و ایجاد چهار دستگاه پل عابر پیاده با هزینه یک هزار و ۵۰۰ میلیارد ریال انجام می‌گیرد.

در طراحی عملکردهای مربوط به مسافرین خروجی و ورودی سعی شده‌است تا روانی حرکت رعایت گردد. همچنین فضاهای عملکردهای مختلف تا حد ممکن شفاف طراحی شود تا علاوه بر مسیریابی بصری عملکردها و اتفاقات پیش روی مسافران و همراهان ایشان، از اضطراب مسافران نیز کاسته شود.

طبقهٔ همکف شامل سالن عمومی، سالن پذیرش مسافر و بار، سالن تحویل بار مسافران ورودی، فضاهای گمرک، اتاق‌های اداری، سالن بارانداز و فضاهای خدماتی می‌باشد.

طبقهٔ اول شامل راهروی ارتباطی مسافران ورودی، کنترل گذرنامهٔ ورودی، فضاهای اداری، فروشگاه‌های آزاد و فضاهای خدماتی می‌باشد.

طبقهٔ دوم شامل سالن انتظار پرواز، کنترل گذرنامهٔ خروجی، فروشگاه‌های آزاد، کنترل امنیتی، بوفه، نمازخانه، سرویس‌های بهداشتی و فضاهای خدماتی است.

در سال ۱۳۹۸ خورشیدی ۲۸٬۳۰۲ نشست و برخاست هواپیما در این فرودگاه انجام شد و ۲٬۸۷۰٬۴۲۴ نفر مسافر و ۲۹٬۸۲۴ تن بار از طریق آن جابجا شدند.