باشگاه فوتبال فولاد خوزستان که به طور خلاصه فولاد خوزستان نامیده می‌شود، یک باشگاه فوتبال ایرانی است که در سال ۱۳۴٩ در شهر اهواز پایه گذاری شده است. این باشگاه هم اکنون در لیگ برتر خلیج فارس حضور دارد، مالک این باشگاه شرکت فولاد خوزستان است.

این باشگاه در چند سال اخیر توانسته با کشف و پرورش بازیکنان مستعد و بومی، عناوین گوناگونی در رقابت‌های فوتبال داخل کشور و حتی در رده‌های سنی مختلف کسب نماید. مجموعه فولاد خوزستان توانسته در تمام رده‌های سنی قهرمانی کشور (لیگ برتر ایران و لیگ آزادگان و لیگ امید کشور و لیگ نوجوانان و جوانان و نونهالان و حتی زیر ۱۳) را بدست آورد. اين باشگاه دارای ورزشگاه اختصاصی و آکادمی می‌باشد،باشگاه فولاد به دلیل داشتن آکادمی قدرتمند به بازیکن ساز ترین تیم ایرانی تبدیل شده است و به لامسیا ایران شهرت دارد، می توان گفت بازیکن ساز ترین تیم ادوار تاریخ لیگ برتر ایران با توجه به آمار و ارقام تیم فولاد خوزستان است. باشگاه فولاد خوزستان با داشتن مدارس حرفه‌ای فوتبال و با استفاده از دانش مربیان خارجی مانند؛ وینگو بگوویچ، لوکا بوناچیچ و ملادن فرانچیچ توانست بازیکنان مطرحی مانند؛ ایمان مبعلی، مهرداد کریمیان، حسین کعبی، ابراهیم میرزاپور، جلال کاملی مفرد، عادل کلاه کج، بختیار رحمانی، پژمان منتظری، آرش افشین، اسماعیل شریفات، محمد علوی، مهرداد جماعتی،سروش رفیعی را به فوتبال ایران معرفی کند. در جام ملت‌های آسیا ۲۰۰۴ در بازی تیم ملی ایران و کره جنوبی از ۶ ملی‌پوش فولاد ۵ نفر به زمین رفتند و پیروزی ۴–۳ را رقم زدند.

فولاد تاکنون دو مرتبه در فصل ۸۴–۱۳۸۳ و فصل ۹۳–۱۳۹۲ قهرمان لیگ برتر فوتبال ایران شده‌است.

و همچنین دو بازیکن از فولاد (رضا نوروزی و شیمبا)، سابقه آقای گلی لیگ برتر فوتبال ایران را دارند.

این تیم همچنین سابقه خوبی در معرفی بازیکنان باکیفیت خارجی دارد. از میان بازیکنانی که از طریق این باشگاه به فوتبال ایران پای گذاشتند می‌توان به؛ فابیو جانوآریو، عماد محمد رضا، لوسیانو پریرا، آرماندو سا و ماتیاس چاگو اشاره کرد.

طبق رده‌بندی برترین تیم‌های باشگاهی جهان در سال ۲۰۱۴ میلادی که توسط فدراسیون بین‌المللی تاریخ و آمار فوتبال صورت گرفت، تیم فوتبال فولاد خوزستان با کسب ۹۳٫۵۰ امتیاز و کسب رتبه ۱۸۵ جهان، به عنوان برترین تیم ایرانی در قاره آسیا قرار گرفت.