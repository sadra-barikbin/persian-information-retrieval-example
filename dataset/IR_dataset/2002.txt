حمید شهریاری، در دی ماه ۱۳۴۲ در تهران به دنیا آمد. تحصیلات متوسطه خود را در دبیرستان خوارزمی (شریعتی) میدان بهارستان گذراند و در سال ۱۳۶۰ با بالاترین معدل کتبی بین دانش‌آموزان سه کلاس ریاضی فیزیک، دیپلم گرفت. 

وی همان سال به حوزه علمیه قم رفت و دروس سطح حوزه را در مدت شش سال به پایان رساند. او در این سال‌ها در پایه هفتم 1حوزه (رسایل و مکاسب) شاگرد اول شد و از دست آیة الله العظمی سید روح الله خمینی و مراجع تقلید وقت، جوائزی دریافت کرد. 

وی در کنار تحصیل، به تدریس دروس حوزوی شامل ادبیات، منطق، کلام، فقه و اصول اشتغال داشت و پس از طی دوره آموزشی سطح، به مدت ده سال در درس خارج فقه و اصول استادانی همچون آیات عظام سید کاظم حائری و شیخ جواد تبریزی، به‌طور مستمر شرکت کرد. از همان ابتدا به درس منطق و فلسفه علاقه داشت. 

در همین سال‌ها با مسافرت یک ساله به کشور نیوزیلند به عنوان نماینده ایران برای نظارت بر ذبح شرعی به مأموریت تبلیغی رفت و پس از بازگشت از سفر ضمن ادامه دروس حوزه به مطالعه و تحقیق در علوم عقلی جدید از جمله کلام جدید، فلسفه اخلاق، فلسفه دین، منطق جدید، الهیات مسیحی و یهودی و علوم وابسته به آن‌ها در بنیاد باقر العلوم (علیه السلام) همت گماشت. همزمان در دانشگاه تربیت مدرس قم پذیرفته شد و کارشناسی ارشد الهیات و معارف اسلامی را با نگارش رساله‌ای با عنوان «شورا در فتوا» به پایان رساند. این اثر بعدها به عنوان پژوهش برتر در حوزه دین نائل شد. 

شهریاری از سال ۱۳۷۵ ریاست مرکز تحقیقات کامپیوتری علوم اسلامی قم را بر عهده دارد. نور الانوار نام یکی از نرم‌افزارهای تولیدی این مرکز است که در سال ۱۳۷۸ رتبه دوم تحقیقات کاربردی را در جشنواره خوارزمی بدست آورد. شهریاری، دکترای فلسفه تطبیقی را در دانشگاه قم گذراند و با سفری یک ساله به عنوان دانشجوی مدعو در دانشگاه منچستر در سال ۱۳۸۱ به نگارش اثر فلسفه اخلاق در تفکر غرب از دیدگاه السدیر مک‌اینتایر، پرداخت، که کتاب برتر دانشگاهی سال ۸۵ شد. او ریاست مرکز تحقیق و توسعه علوم انسانی (سازمان سمت)، مدیریت شبکه اطلاع‌رسانی (اینترنت) حوزه و دبیری شورای عالی اطلاع‌رسانی کشور را نیز در کارنامه اجرایی خود دارد.
و طی دو دوره، از سوی مقام معظم رهبری – مد ظلّه العالی- به عنوان عضو حقیقی «شورای عالی فضای مجازی» انتخاب شده است.
او به مدت ده سال معاون رئیس قوه قضاییه و رئیس مرکز آمار و فناوری اطلاعات این قوه بوده است. در زمان مدیریت ایشان قوه قضائیه شاهد تحولات گسترده‌ای در حوزه فناوری اطلاعات بود. تأسیساتی چون ابلاغ الکترونیک، سامانه پابند الکترونیکی زندانیان، دفاتر خدمات الکترونیک قضائی، سامانه جامع آماری، سامانه ثبت نام الکترونیک (ثنا)، و شبکه ملی عدالت از جمله 50 طرحی است که ذیل عنوان «عدالت الکترونیک» در زمان مدیریت ایشان در قوه قضائیه محقق گردید.

وی به دلیل نگارش کتاب فلسفه اخلاق در تفکر غرب در سال ۱۳۸۶ موفق به دریافت جایزه کتاب سال جمهوری اسلامی ایران شد.

در سال ۱۳۸۸ اولین سند راهبردی جامعه اطلاعاتی ایران با ویرایش او به چاپ رسیده‌است.
در سال ۹۱ تدریس خارج فقه را با موضوع «فقه فناوری های نوین» در حوزه علمیه قم شروع کرد که تا کنون به صورت مستمر ادامه دارد. موضوع این تدریس در سال ۹۱، «احکام کلی فناوری های نوین و فناوری اطلاعات و ارتباطات»، در سال ۹۲ و ۹۳ «فقه حریم خصوصی» و در سال ۹۴ «دفاع الکترونیکی و امنیت در فضای مجازی» بوده است. حاصل تدریس «فقه حریم خصوصی» به سال 1397 منتشر گردید. از سال 95 درس خارج فقه القضاء و از سال 97 درس خارج کتاب الخمس را شروع کردند. وی به زبان عربی و انگلیسی مسلط است.