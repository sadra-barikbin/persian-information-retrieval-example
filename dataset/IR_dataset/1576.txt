او قرار بود در بازی مقابل تیم ملی فوتبال جوانان اسرائیل در چارچوب رقابت‌های مقدماتی قهرمانی سال ۲۰۰۹ (میلادی) اروپا در میان تیم‌های فوتبال زیر ۲۱ ساله‌ها که در روز ۱۲ اکتبر ۲۰۰۷ برگزار می‌شد شرکت کند. اشکان پس از آگاهی از قرار گرفتن تیم ملی زیر ۲۱ ساله‌های آلمان در برابر اسرائیل، و پیش از عزیمت به اطلاع دیتر آملیتس مربی زیر ۲۱ ساله‌های آلمان رسانده بود که به دلیل "پیش‌بینی‌های موجود از وضعیت اسرائیل"، این تیم را برای بازی در مقابل اسرائیل همراهی نخواهد کرد. او عنوان کرد: «مربی با اصل و نسب ایرانی من آشنا است و معذوریت‌های سیاسی من را برای عدم شرکت در بازی روز جمعه درک می‌کند»

امتناع اشکان دژاگه از سفر به اسرائیل به همرا تیم ملی زیر ۲۱ سال آلمان، بازتابهای گسترده‌ای در رسانه‌های کشور آلمان داشت. پس از جنجال به‌وجود آمده، اشکان در گفتگویی با نشریه "شب (Stern)" چاپ آلمان اعلام کرد: «در رگهای من بیشتر خون ایرانی جاری است تا آلمانی، باید این مسئله را پذیرفت. والدین من ایرانی هستند. ایران، اسرائیل را به رسمیت نمی‌شناسد.» او همچنین در پاسخ به پرسشی گفت: «دین من اسلام است، به خداوند ایمان دارم. پیش از هر بازی خدایم را ستایش می‌کنم. این آئین من است.»

پس از اینکه برخی منابع مدعی شدند که یکی از برادرانش در باشگاه پیکان ایران بازی می‌کند در مصاحبه با اشترن "Stern"، عنوان کرد: «برادرم هم از اینکه برخی روزنامه‌ها نوشته بودند او در تهران زندگی می‌کند و برای باشگاه پیکان بازی می‌کند، بهت زده شده بود. او در برلین و در کنار پدر و مادرم زندگی می‌کند.»

دیتر آیلتس مربی آلمانی تیم ملی جوانان آلمان به اشپیگل گفته‌است: «اشکان برای خانواده خود اهمیت زیادی قائل است و به آنها وابسته‌است؛ و از آنجا که وی بستگان زیادی در ایران دارد، نگران است که سفر او به اسرائیل همراه با تیم آلمانی، دردسرهایی را از طرف دولت ایران برای او و خانواده اش به‌وجود آورد.»

روزنامه بیلد خواهان اخراج اشکان دژاگه شده‌است. معاون دبیرکل سازمان ارشد یهودیان آلمان، دیتر گرومن نیز به روزنامه اشپیگل گفت: «نمی توان پذیرفت که ورزشکاری در تیم ملی آلمان بخواهد یهودیان را مورد تحریم شخصی قراردهد.» سازمان یهودیان آلمان خواهان آن شده که «فدراسیون فوتبال آلمان، به آسانی از کنار این امر نگذرد.»
ولفگانگ شویبله، وزیر کشور، نیز از او به شدت انتقاد کرد. شویبله گفت: وقتی یک نفر عضو تیم ملی می‌شود دیگر مجاز نیست بگوید به دلایل سیاسی در این کشور بازی می‌کند، اما در آن کشور بازی نمی‌کند.

اشکان دژاگه بعدها گفت: که برای امتناع خود از سفر به اسرائیل هیچ انگیزهٔ سیاسی نداشته‌ام؛ و فقط به خانواده‌ام فکر می‌کردم که مبادا در ایران دچار دردسر شوند.

تمجید از دژاگه توسط رئیس سازمان تربیت بدنی، تلفیق تصاویر بازی دژاگه با تصاویر جنبش مقاومت فلسطین در تلویزیون ایران از جمله واکنش‌های ایران به اقدام دژاگه بود ولی پس از ابراز تمایل دژاگه برای بازی برگشت مقابل اسرائیل، موج حمایت از او فروکش کرد.

وی در روزهای پایانی جام جهانی و در پی بمباران نوار غزه توسط اسرائیل نیز، با انتشار عکسی در صفحه فیسبوک خود، از مردم غزه حمایت کرد.