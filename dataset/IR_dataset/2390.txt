نگارش‌های نبیل زرندی هم به‌صورت نظم و هم به گونهٔ نثر موجود است. او شخصی با استعداد و شاعری خوش قریحه بود که بیشتر اشعار خود را به بیان وقایع تاریخی دوران آئین بابی و بهائی اختصاص داد. مشهورترین اشعار او به‌صورت مثنوی دربارهٔ تاریخ آئین بهائی است که به نام «مثنوی نبیل زرندی» در سال ۱۳۰۳ شمسی (۱۹۲۴) در ۶۵ صفحه در قاهره چاپ شد و سپس در سال ۱۳۷۴ شمسی (۱۹۹۵) در لانگنهاین آلمان دوباره به چاپ رسید. در این مثنوی وی وقایع مهم تاریخی را از اولین روزهای نهضت باب تا سال۱۲۴۸ شمسی (۱۸۶۹) می‌نویسد. دومین مثنوی او در ۶۶۶ مصرع در بارهٔ تبعید بهاءالله از ادرنه به عکا می‌باشد. یکی دیگر از اشعار تاریخی نبیل مثنوی «وصال و هجر» است که در ۱۷۵ مصرع چاپ شده‌است. (ناشر: رأفتی، ۲۰۱۴، فصل ۶؛ ذکایی، صفحهٔ ۴۱۶) همچنین مثنوی زندگی آقا محمد قائنی نبیل اکبر در ۳۰۳ مصرع (گوشه هائی از خرمن ادب و هنر جلد ۱۳، صفحات ۱۰۸–۱۱۶). علاوه بر اینها نبیل یک مجموعهٔ بزرگ اشعار مختلف از خود بجا گذاشته که فقط جزئی از آنها به چاپ رسیده‌است.
آثار نثر نبیل اعظم شامل مقالاتی در مورد تقویم بابی-بهائی، و مقاله ای دربارهٔ احکام ارث در آئین بهائی (فاضل مازندرانی جلد چهارم صفحه۱۲۱۴) و شرح درگذشت بهاءالله (نبیل زرندی، مثنوی نبیل زرندی لانگنهاین، سال ۱۳۷۴ شمسی (۱۹۹۵)، صص ۶۷–۱۰۸) می‌باشند. از اینها گذشته مشهورترین اثر نبیل کتاب مطالع الانوار، شرح طولانی تاریخ آئین بابی است که در عکا در سالهای ۱۲۶۷–۱۲۶۹ شمسی (۱۸۸۸–۱۸۹۰) به رشتهٔ تحریر درآورد. این کتاب به ویرایش و ترجمهٔ شوقی افندی درآمده و برای اولین بار در سال ۱۳۱۱ شمسی (۱۹۳۲) در ایالات متحدهٔ آمریکا به چاپ رسید. مطالع الانوار، معتبرترین و اصیل‌ترین منبع بهائی از تاریخ اولیه نهضت بابی در ایران است. این اثر به زبانهای زیادی ترجمه شده و نقش مهمی در آشنا ساختن بهائیان در سراسر جهان با پیشینه تاریخی آئین‌شان و درک رابطهٔ آن با جوّ جامعهٔ مذهبی ایران داشته‌است. اصل نسخه خطی مطالع الانوار، که در بایگانی بین‌المللی بهایی در حیفا نگهداری شده‌است، شامل ۱۰۱۴ صفحه‌های ۲۲–۲۴ سطری می‌باشد.