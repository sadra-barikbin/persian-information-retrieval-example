ازبکستان با داشتن رده ششم آسیا از مرحله اول معاف شد. ازبکستان در مرحله دوم در گروه H، با تیم‌های کره شمالی، فیلیپین، بحرین و یمن هم‌گروه شد و با ۲۱ امتیاز به عنوان تیم اول گروه راهی مرحله سوم مقدماتی جام جهانی شد.
ازبکستان در مرحله سوم در گروه A، با تیم‌های ایران، کره جنوبی، چین، قطر و سوریه هم گروه شد. ازبکستان در بازی‌های اول و دوم، سوریه و قطر را شکست داد، در بازی سوم مغلوب ایران شد و در بازی چهارم چین را شکست داد تا با ۹ امتیاز پس از ایران در رده دوم گروه قرار بگیرد. ازبکستان در بازی‌های پنجم و ششم به کره جنوبی و سوریه باخت و در بازی هفتم قطر را برد تا هم چنان برای صعود مستقیم شانس داشته باشد. ازبکستان در بازی هشتم در ورزشگاه آزادی تهران به مصاف ایران رفت و با نتیجه ۲ بر صفر مغلوب شد تا ایران به جام جهانی صعود کند؛ اما با خوش شانسی ازبک‌ها، کره جنوبی در دوحه ۳ بر ۲ به قطر باخت تا شانس این تیم برای صعود مستقیم زنده بماند. در بازی نهم ازبکستان به شکلی عجیب با یک گل به چین باخت؛ اما باز هم ازبکستان خوش شانس بود که کره جنوبی نتوانست در برابر تیم ده نفره ایران نتیجه‌ای بهتر از تساوی بدون گل به دست آورد تا همه چیز به روز آخر بکشد. سوریه هم با نتیجه ۳ بر یک قطر را برد تا هم امتیاز ازبکستان شود. در آخرین بازی ازبکستان در برابر کره جنوبی قرار گرفت و اگر این بازی را می‌برد در صورت عدم پیروزی سوریه برابر ایران، برای نخستین بار به جام جهانی می‌رفت. اما ازبک‌ها با تساوی بدون گل برابر کره جنوبی در ورزشگاه پخته کار تاشکند این شانس را از دست دادند تا کره جنوبی برای نهمین بار پیاپی راهی جام جهانی شود. سوریه هم در تهران با ایران ۲–۲ مساوی کرد و در رده سوم گروه قرار گرفت تا به پلی آف برود. ازبکستان هم در گروه چهارم شد تا باز هم نتواند به جام جهانی صعود کند.