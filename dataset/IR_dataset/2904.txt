المپیک تابستانی ۱۹۰۰ ، که امروزه به‌صورت رسمی با عنوان بازی‌های المپیاد II شناخته می‌شود، یک رویداد چندورزشی بین‌المللی می‌باشد که در سال ۱۹۰۰ در پاریس، فرانسه برگزار شد. در این بازی‌ها مراسم افتتاحیه و اختتامیه برگزار نشد. رقابت‌ها از ۱۴ مه آغاز گردید و در ۲۸ اکتبر به پایان رسید.

این بازی‌ها به عنوان بخشی از نمایشگاه جهانی ۱۹۰۰ برگزار گردید. در مجموع، ۹۹۷ شرکت کننده در ۱۹ رشتهٔ ورزشی گوناگون شرکت کردند. بسیاری از ورزشکاران، از جمله برخی از آن‌ها که قهرمان مسابقات شدند، نمی‌دانستند که در بازی‌های المپیک به رقابت پرداخته‌اند. زنان برای نخستین بار در این بازی‌ها شرکت کردند و ملوان الن دو پورتالس، زادهٔ هلن باربی در شهر نیویورک، نخستین قهرمان زن المپیک شد. تصمیم مبنی بر برگزاری مسابقات در روز یکشنبه، اعتراض بسیاری از ورزشکاران آمریکایی، که به نمایندگی از کالج‌های خود سفر کرده بودند را دربرداشت که انتظار داشتند در روز استراحت مذهبی خود رقابت نکنند.

در کنفرانس سوربن در سال ۱۸۹۴، پیر دو کوبرتن پیشنهاد داد که بازی‌های المپیک در سال ۱۹۰۰ باید در پاریس برگزار شود. نمایندگان این کنفرانس تمایلی به انتظار شش ساله نداشتند و برای برگزاری نخستین دورهٔ بازی‌ها در سال ۱۸۹۶ لابی کردند. تصمیم بر این شد که آتن میزبانی نخستین دورهٔ بازی‌ها را بر عهده داشته باشد و میزبانی دومین دوره به پاریس سپرده شود.

بیشتر برندگان در سال ۱۹۰۰ مدال دریافت نکردند، اما به آن‌ها جام داده شد. افراد حرفه‌ای در شمشیربازی به رقابت پرداختند و به آلبر آیا (فرانسه)، قهرمان رویداد اپه در بخش آماتورها و مسترز، ۳۰۰۰ فرانک جایزه داده شد.

برخی از رویدادها تنها باری بود که در تاریخ این رقابت‌ها انجام شدند، از جمله اتومبیل‌رانی، موتورسواری، کریکت، کروکت، پیلوتای باسکی و شنای ۲۰۰ متر با مانع. همچنین این دوره، تنها دوره‌ای در تاریخ بازی‌های المپیک بود که از حیوانات زنده (کبوتر) به عنوان هدف در رویداد تیراندازی استفاده شد.

٪۷۲ ورزشکاران از کشور میزبان، فرانسه بودند (۷۲۰ نفر از ۹۹۷ نفر) و این کشور بیشترین تعداد مدال طلا، نقره و برنز را از آن خود کرد. ورزشکاران آمریکا نیز در مجموع بیشترین عنوان دومی را به دست آوردند، در حالی که کمتر از ۸٪ از ورزشکاران شرکت کننده (۷۵ ورزشکار از ۹۹۷ ورزشکار) از این سرزمین بودند.