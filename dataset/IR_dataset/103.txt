این واحد دانشگاهی، در تاریخ ۱۰ تیرماه سال ۱۳۶۴ خورشیدی با محوریت رشته‌های فنی و مهندسی در شهر تهران تأسیس گردید و با حدود ۷۰۰ دانشجو در رشته‌ها و گرایش‌های مختلف، فعّالیّت اصلی خود را آغاز کرد. شروع کار این دانشگاه در مقطع تحصیلی کاردانی بوده که عمدتاً رشته‌های فنّی را در بر می‌گرفته و تعداد از معدودی رشته‌های کارشناسی به تدریج با تجهیز آزمایشگاه‌ها و کارگاه‌ها و به‌کارگیری نیروهای متخصّص ایجاد شده‌است. بعدها، بیشتر گرایش‌های مقاطع کارشناسی و سپس کارشناسی ارشد، نیز شکل گرفت. دانشکده فنّی دانشگاه آزاد واحد تهران جنوب از نظر وسعت و تعداد دانشجو بزرگ‌ترین دانشکده فنّی در سطح کشور در بین دانشگاه‌های آزاد می‌باشد. بعد از سال ۱۳۶۴ تعداد رشته‌های دانشگاه هم از نظر کمّی و هم از نظر کیفی گسترش یافتند.

دانشجویان این دانشگاه در ۱۵ دانشکده فنّی و مهندسی، تحصیلات تکمیلی فنی مهندسی، مهندسی کامپیوتر و فناوری اطلاعات، مهندسی صنایع، مهندسی مکانیک عمران و معدن، مهندسی شیمی و پلیمر، مهندسی برق، حقوق و علوم سیاسی، روان‌شناسی و علوم تربیتی، اقتصاد و حسابداری، ادبیات فارسی و زبان‌های خارجه، مدیریت، علوم پایه، هنر و معماری و دانشکده تربیت بدنی و علوم ورزشی تحصیل می‌نمایند. دانشگاه آزاد اسلامی واحد تهران جنوب در حال حاضر دارای ۵ معاونت: «آموزشی»، «پژوهشی و فناوری»، «دانشجویی»، «اداری و مالی» و «فنّی و عمران» و تعدادی دفتر و مدیریّت مستقل است که با توجه به وظایف و مأموریت‌های محوّله نسبت به انجام امور آموزشی، اداری و تحقیقاتی مجموعه دانشگاه اقدام می‌نمایند.

این واحد دانشگاهی از ابتدای تأسیس خود در سال ۱۳۶۴، تعداد ۷۳۱۹۸ فارغ التّحصیل داشته که از این تعداد، ۲۳۳۷ نفر از دانشکده تحصیلات تکمیلی، ۸۰۸۰ نفر از دانشکده علوم انسانی، ۱۸۰۸۹ نفر از دانشکده تربیت معلّم (ادبیّات فارسی و زبان‌های خارجی، روان‌شناسی و علوم تربیتی فعلی)، ۱۸۱۶۴ نفر از دانشکده مدیریّت و حسابداری و ۲۶۵۲۸ نفر از دانشکده فنّی و مهندسی فارغ‌التحصیل شده‌اند.