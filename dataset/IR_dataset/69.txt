ساختمان مرکزی و دانشکده هنر این دانشگاه که در خیابان آزادی بین خوش و آذربایجان قرار دارد در رشته‌های مختلف هنری در حال فعالیت است. از جمله این رشته‌ها: گرافیک، نقاشی، تئاتر در گرایش ادبیات نمایشی، نمایش عروسکی و طراحی صحنه، سینما، معماری، صنایع دستی، هنر اسلامی و… می‌باشد. این دانشگاه وابسته به حوزهٔ هنری می‌باشد.

دانشکده فرهنگ و ارتباطات دانشگاه سوره در [میدان فردوسی]، خیابان انقلاب ـ کوچه شاهرود ـ شماره ۷ قرار دارد. دانشکده فرهنگ و ارتباطات از سال ۱۳۹۰ با ادغام دو دانشکده امور فرهنگی و ارتباطات راه اندازی شد. دانشکده امور فرهنگی که سنگ بنای آن با رشته مدیریت فرهنگی و هنری در سال ۱۳۸۰ گذاشته شد، در سال ۱۳۸۸ به پذیرش دانشجو در مقطع کارشناسی ناپیوسته مدیریت امور فرهنگی و هنری و در سال ۱۳۹۲ در رشته روابط عمومی ناپیوسته پرداخت. دانشکده ارتباطات نیز که از سال ۱۳۸۶ تأسیس شد دارای سه رشته روابط عمومی، روزنامه‌نگاری در مقطع کارشناسی و تبلیغ و ارتباطات فرهنگی و رشته مدیریت رسانه در مقطع کارشناسی ارشد با ادغام این دو دانشکده، اکنون دانشکده فرهنگ و ارتباطات دارای ۷ رشته تحصیلی است. با توجه به موافقت اصولی دفتر گسترش وزارت علوم و در صورت اخذ مجوزهای دیگر، این دانشکده درصدد است برای سال تحصیلی ۹۶–۱۳۹۵ در مقطع کارشناسی ارشد رشته حقوق ارتباطات و رشته زبان و ادبیات فارسی با گرایش ادبیات پایداری را در صورت اخذ مجوزهای لازم راه اندازی نماید.

دانشکده معماری و شهرسازی دانشگاه سوره در خیابان انقلاب ـ خیابان استاد نجات‌اللهی ـ خیابان شهید فلاح‌پور ـ شماره ۲۹ قرار دارد. دانشکده معماری در سال ۱۳۷۲ تأسیس گردید و هدف از تأسیس این دانشکده تقویت مؤلفه‌های فرهنگی در معماری و بازشناسی معماری ایرانی و به روز کردن آن با توجه به نیازهای کنونی جامعه ایران می‌باشد که در جهت تحقق این اهداف با استفاده از استادان مجرب داخلی و برقراری ارتباط با دانشگاه‌های سایر کشورها گام‌های مؤثری برداشته است.
دانشکده معماری دارای کتابخانه تخصصی با بیش از چهار هزار نسخه کتاب فارسی و انگلیسی است که از منابع ارزشمند مکتوب معماری در ایران است.
دانشگاه سوره تهران در سال ۱۳۷۲ به صورت مؤسسه غیرانتفاعی با مدرک معادل آغاز به کار کرد که زیر نظر حوزه هنری تهران بود. سپس در سال تحصیلی ۷۴–۷۵ مدرک آن از کاردانی به کارشناسی تبدیل شد و رتبه الف را بین موسسه‌های غیرانتفاعی آموزش عالی بدست آورد. اکنون تعداد زیادی دانشجو در رشته‌های سینما با گرایش کارگردانی، فیلمنامه‌نویسی، تدوین و فیلمبرداری، موسیقی، ادبیات نمایشی، کارگردانی تئاتر، صنایع دستی، نقاشی، گرافیک و معماری مشغول به تحصیل هستند.

دانشگاه سوره برای اولین بار بعد از انقلاب، رشته معماری داخلی را با مدرک رسمی کارشناسی از وزارت علوم و تحقیقات بنیان نهاد؛ و در ۱۴ آذر ۱۳۸۷ نخستین همایش معماری داخلی برگزار شد که دانشگاه سوره یکی از برگزارکنندگان آن بود.
دانشکده علوم ارتباطات این دانشگاه در خیابان طالقانی - میدان فلسطین واقع است.