معماری مجموعه دستورالعمل، تقریباً مشابه یک مدل برنامه نویسی برای یک پردازنده است، چنانکه توسط یک برنامه نویس زبان اسمبلی یا نویسنده ی کامپایلر دیده می شود. معماری مجموعه دستورالعمل، حاوی مدل اجرا، ثبات‌های پردازنده، فرمت های آدرس و داده و ... است. ریز معماری، حاوی اجزای تشکیل دهنده ی پردازنده است و اینکه چگونه این اجزا به یکدیگر متصل می شوند و با هم همکاری می‌کنند تا ISA را پیاده سازی کنند.<br>

ریز معماری یک ماشین معمولاً به شکل دیاگرام هایی (با جزئیات زیاد یا کم) نشان داده می شود، که توصیف کننده ارتباطات بین عناصر مختلف ریز معماری ماشین است که ممکن است حاوی هر چیزی، از گیت های منفرد و رجیستر ها گرفته تا واحد محاسباتی و منطق (ALU) کامل و حتی عناصر بزرگتر باشد. این دیاگرام ها به طور کلی، مسیر داده (datapath، جایی که داده قرار داده می شود) و مسیر کنترل ( که می توان گفت داده را هدایت می کند) را از هم جدا می کنند.

فردی که یک سیستم را طراحی می‌کند، معمولاً ریز معماری خاصی را به شکل نوعی دیاگرام جریان داده رسم می کند. دیاگرام ریز معماری، شبیه یک دیاگرام بلاک، عناصر معماری از جمله مثلاً واحد محاسباتی و منطق و فایل رجیستری را به شکل یک سمبل شماتیک نشان می دهد. به طور معمول این دیاگرام عناصر مذکور را به وسیله فلش ها، خطوط ضخیم و خطوط باریک نشان می‌دهد تا موارد زیر را افتراق دهد: گذرگاه های سه وضعیتی (که نیازمند یک بافر سه-وضعیتی برای هر ابزاری است که از گذرگاه استفاده می کند)، گذرگاه های یک طرفه (همیشه توسط یک منبع استفاده می شود، مثلاً در کامپیوترهای ساده، که همیشه گذرگاه آدرس توسط رجیستر آدرس حافظه راه اندازی می شوند)، و خطوط کنترل منفرد. کامپیوترهای بسیار ساده دارای یک سازماندهی گذرگاه داده ی منفرد هستند- آن ها دارای یک گذرگاه سه وضعیتی منفرد هستند. در دیاگرام کامپیوترهای پیچیده‌تر معمولاً چندین گذرگاه سه وضعیتی وجود دارد که کمک می کند تا ماشین بتواند عملیات بیشتری را به طور همزمان انجام دهد.

هر عنصر ریز معماری، توسط یک شماتیک نمایش داده می شود که توصیف کننده اتصالات بین دروازه های منطقی مورد استفاده برای پیاده سازی آن است. هر دروازه منطقی، توسط یک دیاگرام مدار نمایش داده می‌شود که توصیف کننده اتصالات ترانزیستور های مورد استفاده برای پیاده سازی آن در خانواده ی منطقی خاصی است. ماشین هایی که دارای ریز معماری متفاوت هستند، ممکن است دارای ISA یکسان باشند، و بنابراین می توانند برنامه های مشابهی را اجرا کنند. ریز معماری های جدید و/یا راه حل های مداربندی، همراه با پیشرفت در تولید نیمه رسانه ها موجب شده است تا نسل های جدید پردازنده ها درحالی که از ISA مشابهی استفاده می‌کنند، به عملکردهای بالاتری دست یابند.

به طور کلی، یک ریز معماری، می تواند به تنهایی چندین ISA مختلف را فقط با تغییرات کوچکی در ریز کد اجرا کند.