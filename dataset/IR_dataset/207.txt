فرانسه مسابقات خود را برای حضور در رقابتهای جام ملتهای اروپای سال ۲۰۰۸ با اقتدار خاصی شروع کرد، علی‌رغم اینکه دو شکست بد هم در برابر تیم ملی اسکاتلند برای این تیم در رقابتهای انتخابی ثبت شد. فرانسه در مرحله گروهی این دوره مسابقات جام ملتها، از دور مسابقات حذف شد، در گروه فرانسه تیمهای قدرتمندی چون هلند و ایتالیا هم بازی حضور داشتند.

تیم ملی فرانسه برای حضور در جام جهانی ۲۰۱۰ آفریقای جنوبی، درست مانند دور قبل رقابتهای انتخابی جام جهانی، عملکرد ناامید کننده ای داشت و با شکست‌های باور نکردنی و پیروزهای نه چندان مهم، مسابقات را پشت سر گذاشت. در نهایت فرانسه در گروه خود دوم شد و برای گرفتن یک سهمیه در جام جهانی، در بازی پلی آف با ایرلند روبرو شد، که بازی رفت را یک بر صفر و با گل جنجالی تیری هانری برد و بازی برگشت صفر بر صفر مساوی تمام شد، تا فرانسه مجوز حضور در مسابقات جام جهانی سال ۲۰۱۰ را کسب کند. در مرحله نهایی مسابقات جام جهانی، فرانسه به عملکرد دور از انتظار خود ادامه داد و در مرحله گروهی مسابقات حذف شد، جام جهانی ۲۰۱۰ برای فرانسه، با حاشیه‌های زیادی همراه بود. از آن جمله نیکلاس آنلکا مهاجم مشهور تیم ملی فرانسه، در بازی با مکزیک و در بین دو نیمه به سرمربی تیمش، دومنک، فحاشی کرد و از ترکیب تیم اخراج شد، در پی این ماجرا، بازیکنان تیم ملی فرانسه، که از قبل از عملکرد ریموند دومنک ناراضی بودند و به سیاستهای او در تیم اعتراض داشتند، تمرینات تیم را تحریم و از حضور در آن خود داری کردند. تبلیغات منفی رسانه ای به وجود آمده پیرامون این حادثه، عواقب بسیار منفی برای تیم ملی فرانسه داشت.

یک روز بعد از حذف تلخ تیم ملی فرانسه از جام جهانی، نیکلاس سارکوزی با تیری هانری کاپیتان فرانسه در جام جهانی جلسه ای برگزار کرد، تا در مورد اتفاقات صورت گرفته در تیم در طول مسابقات، با او به رایزنی بپردازد. درخواست تشکیل جلسه در این مورد از طرف تیری هانری بود. بعد از اتفاقات، رئیس فدراسیون فوتبال کشور فرانسه یعنی، ژان پیر اسکالتس (Jean-Pierre Escalettes) از سمت خود استعفا داد و به دومنک اجازه کناره‌گیری داده شد. با خروج دومنک از تیم، لوران بلان، سرمربی گری فرانسه را در دست گرفت. بلان در اولین تجربه سرمربی گری در تیم ملی فرانسه بعد از جام جهانی ۲۰۱۰، از فدراسیون فرانسه درخواست کرد تا همه ۲۳ بازیکن حاضر در جام جهانی و تحریم کننده تمرین را برای بازی دوستانه با تیم ملی نروژ به حالت تعلیق درآورد و در ششم اگوست همین سال ۵ بازیکن تیم ملی فرانسه که در جریان رویدادهای جام جهانی، نقش محوری در تیم داشتند، تنبیه انضباطی و جریمه شدند.

در جام ملتهای اروپا ۲۰۱۲ این تیم با مربی‌گری لوران بلان در مرحله یک چهارم نهایی از اسپانیا قهرمان این دوره بازی‌ها شکست خورد و حذف گردید.