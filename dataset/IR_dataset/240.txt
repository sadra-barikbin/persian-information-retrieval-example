علی کریمی در سال ۱۳۸۷ علی‌رغم پیشنهادهایی از اسپانیا، آمریکا، ژاپن و امارات در زمان مدیریت داریوش مصطفوی در تاریخ ۱۶ شهریور ۱۳۸۷ به‌طور رسمی قراردادی ده‌ماهه را با تیم سابقش امضا کرد.او پس از ۲۷۱۷ روز؛ در حضور قریب به یکصد هزار تماشاگر در هشتمین هفته از هشتمین دوره لیگ برتر فوتبال ایران در مقابل پگاه گیلان، بار دیگر برای پرسپولیس به میدان رفت.

کریمی که از ترکیب تیم ملی توسط علی دایی (سرمربی وقت تیم ملی) کنار گذاشته شده بود، در ۵ بازی نخست خود در لیگ برتر برای پرسپولیس ۵ بار گلزنی کرد. دایی پس از عملکرد کریمی در لیگ برتر او را به تیم ملی دعوت کرد اما این بار علی کریمی بود که دعوت او را نپذیرفت.
کریمی در اولین گلزنی خود پس از بازگشت به پرسپولیس، توانست در دقایق پایانی شهرآورد ۶۵ موفق به گلزنی شود. او پنج روز بعد در بازی مقابل ابومسلم، هت‌تریک کرد و در هفته یازدهم لیگ با حضور دایی در ورزشگاه، پنجمین گل خود را در مقابل برق شیراز به ثمر رساند.

کریمی در مجموع ۲۱ بار (با احتساب بازی‌های عقب افتاده پرسپولیس) در لیگ برتر به میدان رفت.
او در بازی برگشت در مقابل استقلال در دقایق پایانی یک پنالتی گرفت؛ که با گل شدن ضربه پنالتی توسط مازیار زارع، بازی با تساوی ۱–۱ به پایان رسید.
او در مجموع ۳ پنالتی برای پرسپولیس در لیگ برتر گرفت، ۵ گل به ثمر رساند و ۶ پاس گل نیز برای هم‌تیمی‌هایش فراهم کرد. کریمی پس از پیوستن به پرسپولیس در هفت مسابقه لیگ غیبت داشت (غالباً به دلیل مصدومیت از ناحیه کمر) که این تیم پنج امتیاز در این بازی‌ها کسب کرد.

کریمی که آخرین بار در خرداد ۱۳۸۰ برای پرسپولیس در جام باشگاه‌های آسیا به میدان رفته بود، در اسفند ۱۳۸۷ در مقابل الشارجه امارات بار دیگر برای این تیم در رقابت‌های آسیایی به میدان رفت. در این مسابقه که اولین بازی کریمی برای پرسپولیس در لیگ قهرمانان آسیا محسوب می‌شد، او یک گل به ثمر رساند و به عنوان بهترین بازیکن زمین نیز انتخاب شد. کریمی در مجموع ۶ بار برای پرسپولیس در لیگ قهرمانان آسیا به میدان رفت. او در این مسابقات ۲ گل به ثمر رساند، تا تعداد گل‌های آسیایی (جام باشگاه‌های آسیا و لیگ قهرمانان آسیا) خود را در پرسپولیس به عدد ۷ برساند.
وی همچنین در دو بازی به عنوان بهترین بازیکن زمین انتخاب شد.

کریمی که تا آخرین ساعات نقل و انتقالات لیگ برتر فوتبال ایران منتظر پیشنهاد باشگاه پرسپولیس بود، در نهایت توسط عباس انصاری فرد (مدیرعامل وقت باشگاه پرسپولیس) از این تیم کنار گذاشته شد و به استیل‌آذین پیوست.