روایات متفاوتی در مورد خانوادهٔ افشین قطبی، به‌ویژه هویت پدر او، مطرح شده‌است. هنگام بازگشت قطبی به ایران برخی رسانه‌ها مدعی شدند که وی پسر عبدالرضا قطبی، آخرین مدیر رادیو و تلویزیون حکومت پهلوی و پسردائی فرح پهلوی، است. به جهت سویه سیاسی این موضوع در جمهوری اسلامی شایعه مزبور مباحثات بسیاری برانگیخت. اما مدت‌ها بعد قطبی مدعی شد که پدر وی معلم و از اهالی نیریز، استان فارس است و نام وی سید محمد است نه رضا. حبیب کاشانی، مدیرعامل وقت باشگاه پرسپولیس، هم در کنفرانس مطبوعاتی گفته بود: «اعلام کردند ارتباط خانوادگی با رئیس سازمان صداوسیمای طاغوت داشته و از اقوام نزدیک آنها بوده‌است. گفتند او مشکل سیاسی دارد و مسلمان نیست؛ اما کسی که کنار من نشسته، سید است. پدر و مادر او اهل نی ریز بوده و هر دو از بازنشستگان فرهنگی هستند.» قطبی نیز بعدها در گفتگو با بی‌بی‌سی فارسی، عنوان کرد که پدرش در سال ۱۳۵۶ به آمریکا رفته و با یک پزشک آمریکایی ازدواج کرده‌است.

پس از انتصاب علی دایی به سمت سرمربی تیم ملی فوتبال ایران و عدم انتخاب قطبی (که در روز قبل انتخاب او به عنوان سرمربی این تیم قطعی به نظر می‌رسید) گفته شده بود که به دلیل نسبت دوری که وی با فرح دیبا داشته، سازمان تربیت بدنی و شخص رئیس‌جمهور مخالف حضور وی بر روی نیمکت تیم ملی بودند.

در سال ۱۳۹۷ بعد از بازگشت دوباره به ایران در مصاحبه ای تلویزیونی با برنامه نود بار دیگر اعلام کرد اصلیت نی ریزی دارد
و پدر او محمد قطبی بازنشسته آموزش و پرورش و از اهالی شهرستان نی ریز فارس است.

در ۱۵ آبان ۱۳۸۹ پدر افشین قطبی برای تماشای بازی ایران و نیجریه به ایران بازگشت. اما خبرآنلاین نام او را «عبدالرضا قطبی» - و نه محمد یا محمدعلی- اعلام کرد و نوشت که او پس از سال‌ها دوری از ایران و زندگی در لس‌آنجلس به ایران بازگشته و اصلیت نی ریزی دارد.