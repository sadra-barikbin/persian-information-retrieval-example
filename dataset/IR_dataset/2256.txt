کلمبوس برای اطمینان از درست بودن تمامی جزئیات داستان، به‌طور مکرر با رولینگ در تماس بود. کلاوز معتقد است که فیلم نسبت به رمان، بسیار وفادار است. طبق گفتهٔ کلاوز، او دربارهٔ تمامی دیالوگ‌هایی که خارج از کتاب به فیلم‌نامه اضافه کرده بود، با رولینگ مشورت کرده‌است. کلاوز بخشی از دیالوگ‌هایی که نوشته بود را حذف کرد زیرا به گفتهٔ رولینگ، آن صحنه با اتفاقی که در کتاب پنجم، یعنی "هری پاتر و محفل ققنوس" رخ می‌داد، در تضاد بود.

چندین شخصیت فرعی کتاب که در فیلم‌نامه حذف شدند، در فیلم‌های بعدی نیز حضور نداشتند؛ از جمله شخصیت پروفسور بینز که یک روح است که درس تاریخ جادوگری را تدریس می‌کند، و شخصیت بدعنق که یک روح مزاحم است. شروع کتاب نسبت به آغاز فیلم متفاوت است. کتاب با شخصیت ورنون دورسلی آغاز می‌شود که هنگام رفتن بر سرکار با دیدن افرادی که لباس عجیب پوشیده‌اند، بسیار تعجب می‌کند؛ اما فیلم مستقیم به سراغ صفحه‌های آخر فصل نخست کتاب رفته و ملاقات دامبلدور و هری نوزاد در پریوت درایو را به تصویر کشیده‌است. فصل‌های نخست کتاب که مربوط به جزئیات زندگی هری با دورسلی‌ها می‌شود در فیلم بسیار خلاصه است. برای مثال، این موضوع که هری زمان زیادی را پیش همسایه خود، خانم فیگ می‌گذراند به‌طور کامل از داستان حذف شده‌است. ملاقات هری با مالفوی در فروشگاه لباس یا دوئل نیمه‌شب آن‌ها در هاگوارتز از دیگر بخش‌های حذف شده کتاب هستند. همچنین برخی از اتفاقات کتاب، به صورت متفاوتی در فیلم وجود دارند. برای مثال، در کتاب، هری و هرماینی بعد از فراری دادن نوربرت، هنگام بازگشت از پله‌ها توسط پروفسور مک‌گونگال گیر می‌افتند؛ این در صورتی است که در فیلم، مالفوی آن‌ها را لو می‌دهد. برخی جزئیات همچون رابطهٔ دشمنی که ابتدا بین رون و هرماینی وجود دارد، در فیلم تعدیل یا کم رنگ شده‌اند. رولینگ اعلام کرده بود که با حذف بخشی از داستان که به راحتی قابل تغییر باشد، مشکلی ندارد. یکی از حذفیات اصلی کتاب مربوط به عبور از موانع جادویی برای رسیدن به سنگ جادو بود. در کتاب، هری و دوستانش از هفت مرحله عبور می‌کنند تا بتوانند به سنگ جادو برسند اما این بخش در فیلم بسیار کوتاه شده‌است. همچنین، خصوصیات ظاهری شخصیت‌ها منطبق بر کتاب نیست. در کتاب، هری موهای بلند و ژولیده یا هرماینی دندان‌های جلویی بزرگی دارد، اما این جزئیات با مشورت رولینگ تغییر کردند.

اصلی‌ترین تفاوت فیلم نسبت به کتاب، تغییر زمان وقایع داستان است. رخدادهای کتاب از سال ۱۹۸۱ آغاز شده و داستان در دههٔ نود میلادی رخ می‌دهد؛ این در صورتی است که داستان در فیلم‌ها در سال ۲۰۰۱ اتفاق می‌افتد.