پردیس اصلی دانشگاه کرنل در بخش «ایست هیل» شهرستان ایتاکا در ایالت نیویورک و در کنار دریاچه کایوگا قرار دارد. پردیس مرکزی دانشگاه شامل مجموعه کتابخانه‌ها، ساختمان‌های مرکزی مدیریت، اماکن ورزشی، تالارها و سالن‌ها، موزه‌ها و تعداد زیادی از ساختمان‌های آموزشی و اداری دانشکده‌های اصلی دانشگاه کرنل می‌شود. همچنین یک مرکز خوابگاه دانشجویی و یک مرکز هنرهای نمایشی با نام شوارتز در وسط پردیس ایتاکای دانشگاه کرنل جای گرفته‌است.

از جمله نکات قابل توجه پردیس ایتاکا، معماری نامتعارف و گلچین شده‌ای بر اساس سبک‌های مختلفی همچون معماری گوتیک دانشگاهی، معماری ویکتورین، معماری نوکلاسیسیسم و تا حد زیادی معماری مدرن و سبک بین‌المللی است و در اکثر موارد مزین‌ترین و متمول‌ترین نوع هر کدام از سبک‌ها برای ساخت ساختمان‌ها به کار گرفته شده‌است. اکثر این ساختمان‌های مزین و خاص قبل از جنگ جهانی دوم ساخته شده‌اند. در فاصله بین سال‌های ۱۹۵۰ تا ۱۹۷۰، جمعیت دانشجویی پردیس ایتاکا با رشدی ۱۰۰ درصدی مواجه شد و تعداد دانشجویان آن به ۱۵٬۰۰۰ نفر رسید؛ زمانی که سبک معماری مدرن محبوب‌ترین و جذاب‌ترین سبک‌ها به‌شمار می‌رفت. در حالی که تعداد کمی ساختمان‌های پردیس ایتاکا به صورت کوادرانگل (ساختمان‌هایی چهارگوشه با حیاطی بزرگ در وسط‌شان) طراحی شده‌اند، اکثر ساختمان‌های این پردیس به صورت به هم چسبیده و بدون نظم و ترتیب خاصی ساخته شده‌اند. در واقع، نامنظم بودن ساختمان‌ها و عدم تقارن آن‌ها ناشی از برنامه‌های متعدد و در مواردی متغیر دانشگاه در واگذاری طرح‌های توسعه ساخت وسازی بوده‌است. برای مثال، در یکی از اولین واگذاری‌ها که طراحی به فردریک لا اولمستد، مهندس معمار فضای سبز مشهور آمریکایی و طراح پارک مرکزی نیویورک، واگذار شد، وی پیشنهاد کرد که حیاط اصلی دانشگاه مشرف به دریاچه کایوگا باشد.

تا کنون بسیاری از ساختمان‌های دانشگاه از جمله کاخ سفید اندرو دیکسون، تالار بیلی، تالار کالدول، تالار کومستوک، تالار موریل و تالار دیک در زمره اماکن عمومی تاریخی قلمداد شده‌اند و نام آن‌ها در اداره ملی ثبت اماکن تاریخی ثبت شده‌است. همچنین چند ساختمان دیگر پردیس ایتاکا از جمله تالار اصلی رابرتس، تالار شرقی رابرت و تالار استون مدنظر اداره ملی ثبت اماکن تاریخی هستند. در سپتامبر ۲۰۱۱، مجله «سفر+فراغت» پردیس ایتاکای دانشگاه کرنل را به عنوان یکی از زیباترین پردیس‌های دانشگاه‌های آمریکا معرفی کرد.

قرارگیری پردیس ایتاکا در میان دره‌های فراخ پیرامون دریاچه فینگر و امتداد آن به میزان ۶۱/۴ کیلومتر در مجاورت دریاچه کایوگا، منظره‌ای دل‌انگیز و چشم‌نواز به دانشگاه بخشیده‌است. همچنین دو ژرف‌دره با نام‌های فال کریک جورج و کاسکادیلا جورج پردیس ایتاکا را از دو سوی محصور کرده‌اند و در ماه‌های گرم سال مردم به شنا در آن‌ها روی می‌آورند (اگرچه که دانشگاه و شهر تمایل چندانی به چنین استفاده‌ای از این اماکن ندارند). در مجاورت پردیس ایتاکا، دانشگاه کرنل صاحب ۷/۱۱ کیلومتر مربع زمین‌هایی زراعی است که بیش‌تر به باغ گیاه‌شناسی شهرت دارند و دارای انواع گل‌ها، درختان و برکه‌هایی هستند که به زیباتر شدن و آراستگی هرچه بیش‌تر این پردیس کمک شایانی کرده‌است.

از سال ۲۰۰۹ به بعد دانشگاه به‌طور جدی پیگیر راه‌کارهایی برای رسیدن به توسعه سبز است. در این سال طرح تعویض نیروگاه قدیمی زغال سنگی با نیروگاه سیکل ترکیبی مبتنی بر سوخت گاز اجرا شد و در نتیجه آن میزان کربن متصاعد شده در محیط به مقدار ۷ درصد نسبت به سال ۱۹۹۰ کمتر شد و تولید کربن دی‌اکسید به میزان ۷۵٬۰۰۰ تن در سال رسید. این نیروگاه تازه تأسیس حدود ۱۵٪ از برق مورد نیاز پردیس ایتاکا را تأمین می‌کند. همچنین یک نیروگاه برق‌آبی دانش‌بنیان درون پردیس ایتاکا و در نزدیکی دره فال کریک جورج وجود دارد که ۲٪ برق پردیس را تأمین می‌کند. از جمله دیگر پروژه‌های دانش‌بنیان پردیس ایتاکا جهت تأمین نیازهای خود پردیس، پروژه استفاده از سرمایش دریاچه‌ای برای تهویه مطبوع ساختمان‌های پردیس است. در این پروژه با استفاده از ظرفیت گرمایی دریاچه کایوگا، در حدود ۸۰٪ در مصرف انرژی صرفه‌جویی می‌شود. در راستای سیاست‌های صرفه‌جویی در مصرف انرژی و توسعه چنین طرح‌هایی، در سال ۲۰۰۷، دانشگاه کرنل یک مرکز برای آینده پایدار تأسیس کرد. طبق آمار منتشر شده از سوی کالج توسعه پایدار آمریکا در سال ۲۰۱۱، دانشگاه کرنل حائز رتبه A در اجرای سیاست‌های حفاظت از محیط زیست و توسعه پایدار شد.