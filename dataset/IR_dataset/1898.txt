"هری پاتر و سنگ جادو" با استقبال خوب منتقدان همراه بود و در زمینه تیم بازیگری، طراحی صحنه و لباس، موسیقی و وفاداری به رمان ستایش شد. راتن تومیتوز گزارش کرد که ۸۱٪ منتقدان نسبت فیلم نظری مثبتی داشته‌اند که این درصد از روی ۱۹۷ نقد بدست آمده و در مجموع نمره ۷٫۰۶/۱۰ را نصیب فیلم می‌کند. در جمع‌بندی نظرات منتقدان راتن تومیتوز آمده‌است: «"هری پاتر و سنگ جادو" وفادارانه، بهترین عناصر منبع اقتباس خود را گرفته و روایت سرشار از جادوی آن را به صفحه بزرگ سینما آورده و این کار را نیز طوری انجام داده که نتیجهٔ آن در بیشتر مواقع هیجان‌انگیز است.» در متاکریتیک نیز، فیلم امتیاز ۶۴ از ۱۰۰ را بر پایهٔ ۳۶ نقد دریافت کرد. متاکریتیک اعلام کرد که نظرات پیرامون فیلم، «اغلب مثبت» است. در سینماسکور، فیلم امتیاز مثبت A را از سوی تماشاگران گرفت.

راجر ایبرت از چهار ستاره، چهار ستاره کامل به فیلم داد و آن را «اثری کلاسیک» توصیف کرد. او در نقد خود، سکانس کوییدیچ و جلوه‌های ویژه فیلم را ستایش کرد. سکانس کوییدیچ توسط دیگران، از جمله منتقدان "دیلی تلگراف" و "امپایر" نیز مورد توجه قرار گرفت و به عنوان صحنه‌ای شناخته شد که به صورت مستقل از فیلم ارزش تماشا کردن دوباره دارد. برایان لیندر از "آی‌جی‌ان" نیز نظر مثبتی دربارهٔ فیلم داشت و نوشت: «"سنگ جادو" بی‌نقص نیست اما برای من که طرفدار کتاب هستم، به عنوان یک مکمل به همان اندازه هیجان‌انگیز است.» جینا آفموف از "پالو آلتو آنلاین" با وجود انتقاد نسبت به ۳۰ دقیقه پایانی فیلم نوشت: «این فیلمی است که حتی بدبین‌ترین سینماروها را نیز مسحور خواهد کرد.» کلودیا پویگ در "یواس‌ای تودی" ۳ ستاره به فیلم داد و از طراحی صحنه و اجرای رابی کالترین در نقش هاگرید تمجید کرد، ولی از موسیقی جان ویلیامز انتقاد کرد و گفت طرفداران فیلم انتظار موسیقی جادویی‌تری دارند. کرک هانیکات از "هالیوود ریپورتر"، طراحی صحنه و لباس، موسیقی، فیلم‌برداری و تیم بازیگری را ستود و دربارهٔ موسیقی ویلیامز نوشت: «یک جعبهٔ موسیقی جذاب و شنیدنی که به راحتی خاموش نخواهد شد.» تاد مک‌کارتی از "ورایتی" نوشت: «این فیلم جایگاهی همچون "بربادرفته" در تاریخ سینما خواهد داشت. فیلم‌نامه وفادارانه است، بازیگران درست انتخاب شده‌اند، طراحی صحنه و لباس، گریم و جلوه‌های ویژه نیر همانی است که باید باشد و حتی گاهی اوقات فراتر از انتظار نیز عمل می‌کنند.» جاناتان فورمن در "نیویورک پست" نیز نظر مثبتی دربارهٔ فیلم داشت و آن را «یک اقتباس طولانی و وفادارانه» توصیف کرد.

ریچارد کورلیس در "تایم" فیلم را «اقتباسی بر پایهٔ اعداد و ارقام» توصیف کرد و بازیگران اصلی را فاقد جذابیت دانست. پائول تاتارا از "سی‌ان‌ان" از عملکرد کلمبوس و کلاوز انتقاد کرد و اعلام کرد که "هری پاتر و سنگ جادو" بیش‌تر از آنکه یک فیلم سینمایی مستقل باشد، اثری است که برای جلب رضایت رولینگ ساخته شده‌است. ناتانیل راجرز از "فیلم اکسپرینس" نظر منفی دربارهٔ فیلم داشت و نوشت: «"هری پاتر و سنگ جادو" تا جایی که می‌تواند مبهم و نامطلوب است.» اد گونزالز در مجلهٔ "اسلنت" نوشت: «ای کاش تیم برتون این فیلم را ساخته بود. سبک فیلم‌برداری فیلم گیچ‌کننده و خفه است. "هری پاتر و سنگ جادو" بیش‌تر از آنکه سینما باشد، شبیه به یک دورهمی و مهمانی بزرگ و خسته‌کننده است.» الویس میچل از "نیویورک تایمز" نظری تند و منفی دربارهٔ فیلم داشت و نوشت: «"هری پاتر و سنگ جادو" از کمبود تخیل و شخصیت‌های چوبی رنج می‌برد. آن کلاه گروه‌بندی سخنگو، به مراتب داری هویت بیشتری نسبت به انسان‌های قصه است.»