مسیح مهاجری فرزند شیخ علی محمد مهاجری در روستای کاظم کلا از روستاهای عباس‌آباد در سال ۱۳۲۶ به دنیا آمد. پدرش علیرغم درجه اجتهاد تا آخر عمر (متوفی ۱۳۵۷) در این روستا ماند و به کشاورزی و سردفتری ثبت اسناد مشغول بود.

در سال‌های پیش از انقلاب ایران (۱۳۵۷)، با سخنرانی علیه رژیم، در مبارزات شرکت می‌کرد. همچنین با نظارت محمد حسینی بهشتی، به مطالعه و تحقیق می‌پرداخت. با پیروزی انقلاب اسلامی، به تهران رفت و در حزب جمهوری اسلامی، به عنوان عضو شورای مرکزی و مسئول امور شهرستان‌ها مشغول به فعالیت شد. با انتخاب میرحسین موسوی به وزارت، مسیح مهاجری توسط حزب به مدیر مسؤولی روزنامه جمهوری اسلامی، که آن روز ارگان حزب محسوب می‌شد منصوب گردید. او در انفجار دفتر مرکزی حزب جمهوری اسلامی در هفتم تیر ۱۳۶۰، مجروح شد.

پس از توقف فعالیت حزب جمهوری اسلامی، روزنامه جمهوری اسلامی به عنوان یک روزنامه خصوصی و با صاحب امتیازی سید علی خامنه‌ای منتشر می‌شد و مسیح مهاجری تا امروز، مدیر مسوول این روزنامه است. او همچنین در دولت هاشمی رفسنجانی و سید محمد خاتمی، مشاور رئیس‌جمهور بوده‌است. پس از استعفای عطاالله مهاجرانی از وزارت فرهنگ و ارشاد اسلامی از مهاجری به عنوان یکی از گزینه‌های جایگزینی وی نام برده می‌شد.
حجت الاسلام مهاجری از یکم آذر ۱۳۸۳ به عنوان رئیس هیئت مدیره خبرگزاری قدس (اولین خبرگزاری رسمی حوزه فلسطین در ایران) منصوب شده‌است.

مسیح مهاجری همچنین عضو هیئت امنا و استاد دانشگاه مذاهب اسلامی و از ۲۸ شهریور ۱۳۹۲ با حکم حسن روحانی، نماینده رئیس‌جمهور در این دانشگاه است. او علاوه بر این، با انتصاب رهبری، رئیس هیئت امنای مؤسسه فرهنگی خراسان است و سابقه عضویت در شورای نظارت بر صدا و سیما، هیئت منصفه دادگاه مطبوعات و هیئت منصفه دادگاه مطبوعات ویژه روحانیت را در کارنامه خود دارد.

از او آثار مکتوب متعددی از جمله "سنت‌ها از دیدگاه قرآن"، "جهان مسیحیت"، "اسلام در ژاپن"، "درخشش زیر تیغ تخریب" و "به کجا می‌رویم؟" منتشر شده‌است.