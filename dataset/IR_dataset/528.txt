هوایی:

می توان از فرودگاه قونیه به عنوان یک فرودگاه مسافری- نظامی نام برد، فرودگاهی با مساحت ۱۴۱۰۰ متر مربعی که برای اولین بار در سال ۲۰۰۰ افتتاح گردید. این فرودگاه در فاصله ۱۸ کیلومتری تا شهر قرار گرفته، در سال ۲۰۰۶، ۲۹۲۴ هواپیما و ۲۶۲۵۶۱ مسافر از طریق این فرودگاه جابجا شدند. مساحت ترمینال مسافربری فرودگاه ۲۶۵۰ متر مربع و ظرفیت پارکینگ آن ۲۷۸ اتومبیل می باشد.

فرودگاه قونیه جایگاه سومین باند پرواز آنا جت اُسو یا آج اُ (Ana Jet Üssü or AJÜ) از گروه ۱ فرماندهی نیروی هوایی (Hava Kuvvet Komutanlığı) نیروی هوایی ترکیه (Türk Hava Kuvvetleri) می باشد. از دیگر باند پروازهای برتر ترکیه می توان به باند اِل تی بی آی (LTBI) در اسکی شِهیر، باند اِل تی اِی ای (LTAE) در پایگاه هوایی اکینچی، باند اِل تی بی جی (LTBG) در باندیرما و باند اِل تی بی اِف (LTBF) در بالیکسیر نام برد.

در سال ۲۰۰۵ پروژه ساخت ترمینال هواپیمایی جدید با هدف ارتقاء ظرفیت مسافربری تا ۵ برابر ظرفیت واقعی در این فرودگاه تکمیل گردید.

هواپیماهای شرکت هواپیمایی اطلس گلوبال از فرودگاه آتاتورک استانبول، کرندون ایرلاینز (Corendon Air Lines) از فرودگاه آمستردام، ماهان ایر از فرودگاه امام خمینی تهران، معراج ایرلاینز از فرودگاه امام خمینی تهران، پگاسوس ایرلاینز از فرودگاه صبیحا گوکچن استانبول، آنادولجت از فرودگاه صبیحا گوکچن استانبول، ترکیش ایرلاینز از فرودگاه آتاتورک استانبول، امام خمینی تهران و کپنهاگ (به صورت فصلی) و سان اِکسپرس از ازمیر به فرودگاه قونیه و بالعکس در حال حرکتند.

راه‌آهن:

ترمیال جنوبی قطارهای سریع‌السیر ترکیه در قونیه می باشد، قطارهایی پر سرعت که در مسیر منظم به مقصد استانبول، اسکی شِهیر و آنکارا در حال حرکتند. قطارهای استانبول از ناحیه پندیک واقع در فاصله ۲۵ کیلومتری از قسمت غربی مرکز شهر حرکت می کنند. برای دستیابی به این ایستگاه با سوار شدن به مترو به منطقه کارتال خواهید رسید سپس با استفاده از اتوبوس شماره ۲۵۱ یا تاکسی برای طی کردن ۵ کیلومتر آخر به پندیک دسترسی خواهید داشت. روزانه دو قطار از پندیک به قونیه حرکت می کند و در اسکی شِهیر نیز توقف می نماید. مسیری که طی کردنش ۴ ساعت و نیم زمان می برد.

روزانه ۷ قطار از قونیه به سمت آنکارا با طی کردن مسیری ۹۰ دقیقه ای حرکت می کند.

برای آدانا یک سرویس اتوبوس جایگزین به کارامان نیز در نظر گرفته شده است، اما با توجه به ارتقا مسیر قطار روزانه با طی کردن مسافت ۴ و نیم ساعتی به آدانا خواهد رسید. اتوبوس های متصل به آنتالیا نیز در دسترس می باشند. واگن های تخت خواب دار نیز برای مسیر طولانی و ۱۲ ساعتی ازمیر موجودند.

ایستگاه قطار قونیه در فاصله ۳ کیلومتری از جنوب غربی مرکز شهر قرار گرفته و از طریق تاکسی، دولموش و اتوبوس های شماره ۶۷ به مرکز شهر دسترسی دارد.

اتوبوس و تراموا:

در مِولانا کادیسی (Mevlana Caddesi) خیابان اصلی قونیه تعدادی آژانس های مسافرتی یافت می شود که از طریق آنها می توانید بلیط اتوبوس ها را خریداری نمایید. ایستگاه اتوبوس (otogar) قونیه دارای اتصالات بسیار خوبی به مقاصد متعدد و متنوعی می باشد، مقاصدی نظیر استانبول (مسیری ۱۰ ساعتی با پرداخت ۶۵ تا ۷۵ لیر)، ازمیر (مسیری ۹ ساعتی با پرداخت ۳۸ لیر)، آنکارا (مسیری ۳ ساعت و پانزده دقیقه ای با پرداخت هزینه ۲۸ لیری) و کاپادوکیه (مسیری ۳ ساعتی). در هنگام صدور بلیط ایستگاه اتوبوس مقصد اعلام می شود، اما گاهی اوقات اتوبوس ها در ایستگاه دیگری واقع در نزدیکی ایستگاه اعلام شده توقف می نمایند.

ایستگاه اتوبوس قونیه در فاصله ۷ کیلومتری تا جاذبه های اصلی شهر مخصوصاً جاذبه های اطراف علاءالدین تِپه سی (Alaaddin Tepesi) در مرکز شهر قرار گرفته، تعدادی مینی بوس یا دولموش از این ایستگاه به مقصد علاءالدین تِپه سی حرکت می کنند، مسیری ۳۰ دقیقه ای که طی کردنش مستلزم پرداخت ۲ لیر می باشد.

خطوط تراموا قونیه از ایستگاه اوتوگار (ایستگاه اتوبوس) به مقصد حلقه ای در اطراف علاءالدین تِپه سی نیز موجود می باشند که هزینه طی کردن این مسیر ۳۰ دقیقه ای با تراموا ۲ لیر برای هر نفر است. البته خرید کارت های پلاستیکی برای پرداخت هزینه تراموا را فراموش نکنید. کارت هایی قابل شارژ که پرداخت هزینه تراموا تنها از طریق آنها امکان‌پذیر است.

ماشین:

برای رسیدن به قونیه از آنکارا با ماشین می بایست حداقل ۳ ساعت رانندگی کنید، استانبول در فاصله ۶۶۰ کیلومتری قونیه قرار گرفته در نتیجه دسترسی به آن از طریق ماشین حداقل ۱۰ ساعت زمان می برد. ازمیر تا قونیه ۷ ساعت و آنتالیا تا قونیه ۶ ساعت و نیم با ماشین فاصله دارد.

حمل و نقل درون‌شهری:

تردد در شهر قونیه از طریق مینی بوس های دولموش، اتوبوس های شهری عمومی، تراموا و تاکسی امکان‌پذیر خواهد بود. البته این شهر یک مزیت دیگر نیز دارد و تمامی مراکز توریستی و دیدنی آن در مرکز شهر متمرکز شده اند و بازدیدکنندگان می توانند براحتی با پای پیاده از تمامی آنها دیدن نمایند. با این حال در این شهر زیبا می توانید با تراموا از قلب شهر قدیمی علاءالدین به دانشگاه سلجوق در حومه شهر یا به چندین جاذبه معروف نظیر جاپن پارکی (Japon Parki) دسترسی پیدا کنید. شبکه حمل و نقل تراموا در قونیه با ۲۵ ایستگاه از علاءالدین به انتهای دانشگاه سلجوق کشیده شده، مسیری تقریباً یک ساعته البته با ماشین. پرداخت هزینه ترامواها از طریق کارت های پلاستیکی قابل شارژی امکان‌پذیر می باشد، کارت هایی که از قبل می بایست آنها را تهیه نمود.