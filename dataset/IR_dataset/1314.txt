شهرستان شهر بابک، با مرکزیت شهربابک، از شهرستانهای استان کرمان است.

مساحت و رتبه شهرستان
این شهرستان با مساحتی در حدود ۱۳۵۷۰ کیلومتر مربع پس از کرمان و راور سومین شهرستان استان کرمان به لحاظ مساحت می‌باشد.

 پیشینه
بیشتر تاریخ نگاران پیدایش شهربابک را در خاک استخر فارس دانسته اند و بنیانگذار آن را بابک جد مادری اردشیر بابکان گفته اند،ولی بیشتر تاریخش را در خاک کرمان گذرانده است.در زمان ناصر الدین شاه قاجار در سال ۱۲۸۵ هجری قمری برابر با ۱۲۴۷ هجری شمسی توسط موسی خان حاکم وقت شهربابک ضمیمه دارالحکومه یزد گردید.
همزمان با تقسیمات جدید کشوری شهربابک هم بعنوان بخش شهربابک شهرستان یزد استان دهم(اصفهان)مطرح گردید ، تا اینکه در سال ۱۳۳۷ هجری شمسی به دنبال اقدام فرماندار یزد مبنی بر انتقال مرکز حوزه انتخابیه از شهربابک به تفت عده ای از اهالی شهربابک به سرپرستی ابوالفتح خان محمود نژاد در تهران نزد نخست وزیر وقت آقای منوچهر اقبال رفته و شهربابک را از شهرستان یزد منتزع و به استان هشتم(کرمان)ملحق می نمایند.به این ترتیب پس از حدود ۹۰ سال مجددا شهربابک به کرمان ملحق میشود.سرانجام پس از ۱۷ سال شهربابک در تاریخ ۱۳۵۴/۱۱/۱۴ با الحاق چند روستا از شهرستان آباده استان فارس از جمله هرابرجان ، ترکان و ... به شهرستان تبدیل میگردد.اولین فرماندار شهربابک محسن تفضیلی بود و نماینده تفت و شهربابک هم در مجلس حسن صدر یزدی بود.پس از انقلاب هم حوزه انتخابیه شهربابک هم بطور کامل مجزا گردید و دارای نماینده مستقل گردید.با نگاهی به کتاب (شهربابک سرزمین فیروزه)

جغرافیا
شهرستان شهربابک در قسمت باختری استان کرمان واقع گردیده است.
از جنوب و جنوب خاوری با شهرستان سیرجان، از جنوب باختری با شهرستان نی‌ریز در استان فارس، از باختر با شهرستان خاتم (هرات و مروست) در استان یزد، از شمال با شهرستان مهریز در استان یزد، از شمال خاوری با شهرستان انار و از خاور و جنوب خاوری با شهرستان رفسنجان مرز مشترک دارد است.
لازم به ذکر است که در سال ۱۳۵۸ منطقه راویز از شهرستان شهربابک منتزع و به شهرستان رفسنجان الحاق گردید . و در مردادماه سال ۱۳۵۹ هم مناطق هرات،مروست،هرابرجان،ترکان وفتح آباد به استان یزد ملحق گردیده و پس از چندی به شهرستان خاتم ارتقا یافتند.

جمعیت
این شهرستان بنا بر سرشماری مرکز آمار ایران در سال ۱۳۹۵ جمعیتی برابر ۱۰۳۹۷۵ نفر داشته‌است. بر پایه این آمار ۵۱۶۲۰ نفر در شهر شهربابک و مابقی جمعیت در نقاط شهری و روستایی این شهرستان ساکنند.