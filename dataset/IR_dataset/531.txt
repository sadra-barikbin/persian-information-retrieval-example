ایرباس ای۳۵۰ ایکس‌دابلیوبی یک هواپیمای مسافربری پهن‌پیکر و دو موتوره است که توسط شرکت ایرباس ساخته شده‌است کاربرد اصلی این هواپیما جا به جایی تعداد زیادی مسافر در مسافت‌های بسیار طولانی است.

هواپیمای ای۳۵۰ نخستین هواپیمای ایرباس است که در ساخت بدنهٔ آن به جای آلیاژهای آلومینیوم سبک رایج در صنعت هواپیمایی، از پلیمر تقویت شده با فیبر کربن استفاده شده‌است. این هواپیما برای رقابت با هواپیماهای بوئینگ ۷۷۷ و بوئینگ ۷۸۷ طراحی شده‌است و نخستین نمونه آن در سال ۲۰۱۳ میلادی به بازار آمد.

اولین نمونه ساخته شده این هواپیما در تاریخ ۱۴ ژوئن سال ۲۰۱۳ در فرودگاه تولوز-بلانیاک فرانسه به پرواز درآمد. طراحی و ساخت این هواپیما همزمان با ایرباس آ-۳۳۰ انجام شد.
شرکت ایرباس مدعی است که مصرف سوخت این هواپیما و هزینه‌های عملیاتی آن به مراتب کمتر از بوئینگ ۷۸۷ خواهد بود. شرکت هواپیمایی قطر نخستین نمونه تجاری ایرباس آ-۳۵۰ را در سال ۲۰۱۳ دریافت کرد. مدل A350-1000 دارای ظرفیت ۳۵۰ نفر برای مسیرهای
بیش از ۸۰۰۰ ناتیکال مایل (۱۴۸۱۶ کیلومتر) طراحی شده‌است. طول این مدل از دماغه تا دم ۷۴٫۳ متر می‌باشد که بیشترین در همه هواپیماهای ایرباس می‌باشد.
در تاریخ ۵ فوریه ۲۰۱۴ شرکت هواپیمایی قطر ایرویز اولین هواپیمای A350 را در فرودگاه بین‌المللی حمد در دوحه تحویل گرفت تا اولین شرکت مالک و استفاده‌کننده این هواپیما باشد.

ایران پس از برجام اقدام به سفارش تعدادی از این هواپیما به شرکت ایرباس کرد. یک نمونه از این هواپیما اسفند ماه ۹۴ برای نمایش امکانات و حسن نیت شرکت ایرباس وارد فرودگاه بین‌المللی مهرآباد تهران شد و به رسم یاد بود مدلی از آن به مسولان هواپیمایی ایران اهدا گردید.
کاپیتان وازریک ساهاکیان که سال‌ها قبل از مسئولان هواپیمایی ایران ایر محسوب می‌شد، پس از آنکه شرکت هواپیمایی قطر ایرویز اولین هواپیمای A350 XWB را در فرودگاه بین‌المللی حمد در دوحه تحویل گرفت تا اولین شرکت مالک و استفاده‌کننده این هواپیما در دنیا باشد، به همراه کمک خود کاپیتان ایوانف، مسئولیت انتقال مسافران را با مدرن‌ترین هواپیمای فعلی مسافربری در جهان بر عهده گرفته‌است.