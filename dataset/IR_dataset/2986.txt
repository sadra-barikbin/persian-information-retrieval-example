مسابقات فوتبال جام آسیا که با نام جام ملت‌های آسیا هم شناخته می‌شود یک تورنمنت فوتبال است که کنفدراسیون فوتبال آسیا (AFC) آن را برگزار می‌کند. این مسابقه ها هر چهار سال یکبار برگزار می‌شود. این جام پس از کوپا آمریکا قدیمی‌ترین تورنمنت ملی قاره‌ای در دنیاست. قهرمان این مسابقه ها به عنوان قهرمان قاره آسیا در رشته فوتبال شناخته شده و به جام کنفدراسیون‌ها راه می‌یابد.

این جام از سال ۱۹۵۶ میلادی (۱۳۳۵ خورشیدی) به میزبانی هنگ‌کنگ آغاز شد و تا سال ۲۰۰۴ در چین هر چهار سال یک بار برگزار گردید ولی پس از آن به دلیل هم‌زمانی این جام با جام ملت‌های اروپا و المپیک، کنفدراسیون فوتبال آسیا تصمیم گرفت تا دورهٔ برگزاری بازی‌ها را تغییر دهد تا در سطح جهانی به این جام توجه بیشتری شود. بعد از جام ملت‌های آسیا ۲۰۰۴، دوره بعدی این جام در سال ۲۰۰۷ برگزار شد و از آن پس باز هم فاصله چهار ساله در برگزاری آن رعایت می‌شود. در ۳ دوره ابتدایی تیم‌های شرکت‌کننده در این جام کم بودند و تنها ۴ تیم در مرحله نهایی حضور پیدا کردند. دوره چهارم این مسابقه ها در سال ۱۹۶۸ به میزبانی ایران و با شرکت پنج تیم در مرحله پایانی و به صورت دوره‌ای برگزار گردید. دو دوره بعدی نیز در سال ۱۹۷۲ در تایلند و ۱۹۷۶ در ایران با حضور شش تیم در مرحله پایانی برگزار شد که در این دو دوره، تیم‌ها به دو گروه ۳ تیمی تقسیم شدند و سپس دو تیم برتر گروه‌ها به مرحله نیمه پایانی راه یافتند. دوره‌های ۱۹۸۰ در کویت، ۱۹۸۴ در سنگاپور و ۱۹۸۸ در قطر این مسابقه ها با حضور ده تیم و در دو گروه پنج تیمی در مرحله پایانی برگزار گردید، اما در سال ۱۹۹۲ تنها هشت تیم در دور پایانی حاضر بودند. با افزایش تعداد تیم‌ها، دوره‌های ۱۹۹۶ در کشور امارات و ۲۰۰۰ در لبنان، بازی‌ها با شرکت ۱۲ تیم و در سه گروه چهار تیمی برگزار گردید و در این دوره‌ها برای نخستین بار مرحله یک چهارم پایانی پس از دور مقدماتی به مسابقه ها اضافه شد. دوره بعدی در سال ۲۰۰۴ در چین، سال ۲۰۰۷ به صورت مشترک به میزبانی چهار کشور اندونزی، تایلند، مالزی و ویتنام، سال ۲۰۱۱ در قطر و سال ۲۰۱۵ در استرالیا با شرکت ۱۶ تیم و در چهار گروه چهار تیمی برگزار شد. در جام هفدهم در سال ۲۰۱۹ مسابقه ها در کشور امارات و با شرکت ۲۴ تیم برگزار گردید که تیم‌ها در شش گروه چهار تیمی قرار گرفتند. همچنین در این دوره، مرحله یک‌هشتم پایانی برای نخستین بار و پس از دور مقدماتی به مسابقات اضافه گردید.
قدرت‌های اول آسیا از همان ابتدا سالیان سال بر این جام حکم‌فرمایی می‌کردند. تیم ملی ایران از دوره سوم رقابت‌ها در سال ۱۹۶۸ در این جام شرکت داشته و تا دوره هفدهم در سال ۲۰۱۹ در تمام چهارده دوره‌ای که مسابقات برگزار شده، حضور داشته‌است، کره‌جنوبی هم ۱۴ مرتبه در این مسابقات شرکت کرده تا این دو کشور رکورددار حضور در جام ملت‌های آسیا لقب بگیرند. تیم‌های ژاپن و کره‌جنوبی از شرق و تیم‌های ایران و عربستان‌سعودی از غرب آسیا، همواره در میان یکی از تیم‌های مدعی جام بوده‌اند. استرالیا نیز پس از پیوستن به AFC در سال ۲۰۰۷ به جمع تیم‌های مدعی جام افزوده شد. تا دوره هفدهم در سال ۲۰۱۹ تیم ژاپن با چهار قهرمانی پر افتخارترین تیم این مسابقات می‌باشد. پس از ژاپن، تیم‌های ایران و عربستان‌سعودی هر کدام سه بار به قهرمانی این مسابقات رسیده‌اند. پس از آن‌ها کره‌جنوبی دو بار و تیم‌های اسرائیل، کویت، عراق، استرالیا و قطر نیز هر کدام یک بار قهرمان جام ملت‌های آسیا شده‌اند.