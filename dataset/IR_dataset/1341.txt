کرامتی در سال ۱۳۷۵ پس از گذراندن دوره‌های آموزش بازیگری از سوی امین تارخ که با پیشنهاد حبیب رضایی در آن حضور یافت، با بازی در نقش "هلن" در مجموعه تلویزیونی "مردان آنجلس" به بازیگری درآمد؛ سپس برای بار دوم در دوره‌های امین تارخ و مسعود کرامتی حضور یافت تا با تئاتر آشنا گردد."مردی از جنس بلور" (۱۳۷۷) نخستین بازی او در یک فیلم سینمایی است. الگویش در شروع بازیگری سینما را پرویز پرستویی نامید. پس از بازی در چهار اثر "مردی از جنس بلور" (۱۳۷۷)، "خاک سرخ" (۱۳۷۹)، "مومیایی ۳" (۱۳۷۸) و "مرد بارانی" (۱۳۷۸) به تئاتر بازگشت و یک سال برای تمرین و اجرای تئاتر از سینما دوری نمود. در سال ۱۳۷۹–۸۰ در دو نمایش "آنتیگونه" و "هملت" به کارگردانی مجید جعفری بازی داشت، که هر دو نمایش در بخش تئاتر بیستمین جشنوارهٔ فیلم فجر حضور یافت. از جمله دیگر اجراهای او در تئاتر، در تیر-مرداد ۱۳۸۱ برای نمایش "هملت" همراه میترا حجار بود که ۱۵ اجرای آن در سالن چهارسوی تئاتر شهر برپا گشت. همچنین در ۱۳۸۴ از بازیگران نمایش "زکریای رازی" به کارگردانی مجید جعفری بود.
نقش‌آفرینی او در شخصیت "کبری" در کمدی "مومیایی ۳" (۱۳۷۸) از بازی‌های متفاوت و غیرمتعارف او نام گرفت، «او در این فیلم کمدی که رگه‌هایی از فانتزی نیز در آن دیده می‌شد، به خوبی توانست نقش دختر جوانی احساساتی و مرفه را بازی کند.» همچنین توانایی او در بازی در سکوت و استفاده از میمیک صورت در این اثر مورد توجه قرار گرفت.
در ۱۳۷۹ در نقش "مادر آرش" در فیلم "بهشت از آن تو" بازی نمود و همچنین از گروه بازیگران "مریم مقدس" انتخاب شد. در سال‌های ۱۳۸۰–۸۱ برای نقش "نسیم" در "ملاقات با طوطی" به تمرین و اجرا پرداخت، سپس در ۱۳۸۲ در "شاه خاموش" نقش آفرید. در ۱۳۸۳ در فیلم‌های "هشت‌پا" و "رستگاری در هشت و بیست دقیقه" نقش آفرید.
برپایهٔ یک تحلیل آماری ایسنا به تاریخ ۲۱ آذر ۱۳۸۴ بین بازیگران ۴۴ فیلم سال ۱۳۸۳ و ۴۶ عنوان فیلم سال ۱۳۸۴ با هدف جمع‌بندی ۱۰۰ بازیگر صاحب‌نام سینمای ایران، مهتاب کرامتی چهار بار جای گرفت و در پایان سال ۲۰۰۵م (آذر ۱۳۹۴) از ستاره‌های سینمای ایران نام‌برده می‌شد.