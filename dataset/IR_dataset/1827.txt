بودو فوتبال خود را در سال ۱۹۷۳ یعنی در سن ۷ سالگی از باشگاه کوچک هاردت برگ (FC Hardtberg) شروع کرد و تا سال ۱۹۸۳ در این باشگاه به فوتبال خود ادامه داد.
در سال ۱۹۸۳ و در حالی که ۱۶ سال سن داشت با درخشش و استعدادی که در امر دروازه بانی از خود نشان داد مورد توجه استعداد یاب‌های باشگاه کلن قرار گرفت و به این تیم نقل مکان کرد. کارشناسان او را محصول آکادمی جوانان این باشگاه میدانند. بعد از این که او به باشگاه کلن آمد در تیم نوجوانان این باشگاه آنقدر درخشید که در سال ۱۹۸۴ به تیم ملی زیر ۱۶ سال آلمان دعوت شد و در همین سال به مقام قهرمانی زیر ۱۶ ساله‌های اروپا رسید. او همچنین از سال ۱۹۸۵ تا ۱۹۸۷ یعنی دو سال در ۷ بازی ملی برای تیم جوانان آلمان به به میدان رفت.
ایلگنر برای این که بتواند در تیم اصلی کلن بازی کند سه سال در این باشگاه تمرین و تلاش کرد تا سرانجام روز موعود فرا رسید.
در ۲۲ فوریه ۱۹۸۶ تیم کلن به شهر مونیخ رفت تا در برابر بایرن در ورزشگاه المپیک مونیخ به میدان رود. بودو در این بازی به عنوان دروازه بان اصلی به میدان رفت و در این بازی سخت سه گل دریافت کرد تا کلن این بازی را با حساب ۱–۳ به بایرن مونیخ واگذار کند.
در سال ۱۹۸۶ به همراه تیم کلن تا فینال جام یوفا پیش رفت (دروازه بان ذخیره) ولی در مسابقه نهایی مغلوب رئال مادرید شد. در سال ۱۹۹۶ و در سن ۲۹ سالگی بعد از ۱۳ سال و حضور در ۳۲۶ بازی از باشگاه کلن جدا شد و به رئال مادرید اسپانیا پیوست. شاید یکی از دلایلی سبب شد تا ایلگنر به باشگاه رئال مادرید برود حضور یوب هاینکس سرمربی آلمانی این تیم بود. او در سال ۱۹۹۸ نقش بسزایی در فتح جام باشگاه‌های اروپا توسط رئال مادرید داشت؛ و در این تیم با کانیزارس و بعدها کاسیاس برای قرار گرفتن در ترکیب اصلی تیم در رقابت بود. او به همراه رئال افتخارات خوبی به دست آورد که می‌توان به دو قهرمانی در لیگ قهرمانان اروپا در سال‌های ۱۹۹۸ و ۲۰۰۰ اشاره کرد.