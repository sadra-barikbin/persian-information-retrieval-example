اولین آهنگ آلبوم "زاخارنامه" به نام «تهران مال منه» در ۱۸ فروردین ۱۳۹۱ پخش شد. این آلبوم در تاریخ ۱۶ خرداد ۱۳۹۱ منتشر شد. مهراد هیدن، سهراب ام‌جی، سیجل، علیرضا جی‌جی و نسیم در این آلبوم حضور دارند. همچنین هیچ‌کس، بهزاد لیتو و آرش دارا در این آلبوم به‌عنوان خوانندهٔ مهمان حضور دارند.

در اسفند ۱۳۹۲ مهراد هیدن و تارا آهنگی را به نام "پس چی شد" به نوید شاهسوندی اسکی‌باز و (دوست صمیمی گروه زدبازی) که بر اثر سانحه‌ای در پیست اسکی درگذشت، تقدیم کردند.

در سال ۲۰۱۴، آلبوم "پیر شدیم ولی بزرگ نه" ساخته شد که خواننده‌های اصلی این آلبوم جی‌جی، سیجل، نسیم و خواننده‌های مهمان این آلبوم بهزاد لیتو، سامی لو، سیاوش راد، کرنلا و سهراب ام‌جی بودند. این آلبوم، پس از آلبوم "زاخارنامه" اولین آلبومی بود که به اسم زدبازی منتشر شد. این در حالی بود که مهراد هیدن و سامان ویلسون به دلایلی از علیرضا جی‌جی، سیجل و نسیم جدا شده بودند و در این آلبوم حضور نداشتند. دلیل اصلی این جدایی هم اختلاف هیدن و ویلسون با جی‌جی بود.

در ادامه نوبت به هیدن و ویلسون رسید تا آلبومی را منتشر کنند. آن‌ها آلبومی به نام "بزرگ" منتشر کردند که سهراب ام جی هم در این آلبوم حضور داشت و این آلبوم تحت نام زدبازی نبود. ادامه آلبوم در سال بعد به نام "بزرگ ۲" منتشر شد.

در بین همین چند آلبوم بود که جی‌جی، سیجل و نسیم، آلبوم "پیر شدیم ولی بزرگ نه ۲" را منتشر کردند.

در سال ۲۰۱۷ آلبوم بعدی که تنها به نام هیدن بود و تونل نام داشت منتشر شد. در این آلبوم ویلسون، ام‌جی، سیجل، آرش دارا، زخمی و کنیس به‌عنوان خوانندهٔ مهمان حضور داشتند.

در همین سال سهراب ام‌جی آلبومی به نام یکسین را منتشر کرد. هیدن، جی‌جی، سیجل، نسیم و بهزاد لیتو در این آلبوم به‌عنوان خوانندهٔ مهمان حضور داشتند. ام‌جی در قطعهٔ «ما» از این آلبوم به منحل شدن زدبازی اشاره می‌کند. ساخت این آلبوم را علیرضا جی‌جی بر عهده داشت.