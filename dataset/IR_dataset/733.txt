سپتامبر ۲۰۱۴، مارتین به عنوان مربی در فصل چهارم شوی استعدادیابی The Voice مکزیک حضور یافت؛ او اکتبر همان سال تور جهانی خود را به نام One World Tour از مکزیک آغاز کرد و هم‫چنین بعداً برای مربی‌گری در فصل سوم شوی استعدادیابی The Voice استرالیا دوباره به این کشور برگشت.

او سال ۲۰۱۵، دهمین آلبوم استودیویی خود را به نام A Quien Quiera Escuchar منتشر کرد که این آلبوم در صدر چارت Top Latin Albums قرار گرفت و یک جایزهٔ گرمی دریافت کرد. تک آهنگ La Mordidita از این آلبوم به یک هیت بزرگ لاتین تبدیل شد و موزیک‌ویدیوی آن با بیش از یک میلیارد بازدید در یوتیوب، یکی از پربازدیدترین ویدیوهای یوتیوب می‫باشد. این آهنگ همچنین جوایز متعددی دریافت کرد و در جدول چندین کشور به رتبهٔ اول رسید؛ دو تک‌آهنگ موفق Adiós و Disparo al Corazón نیز در این آلبوم قرار داشتند.

سپتامبر ۲۰۱۶، ریکی مارتین آهنگ Vente Pa’ Ca را با همکاری مالوما منتشر کرد که به یک هیت بزرگ تبدیل شد و در جدول کشورهای لاتین نامبر وان شد. موزیک‌ویدیوی این آهنگ بیش از ۱٫۶ میلیارد بازدید در یوتیوب داشته و به این ترتیب Vente Pa Ca به موفق‌ترین آهنگ مارتین در عصر استریم و یکی از پرفروش‌ترین آهنگ‌های او تبدیل شده‌است.

آپریل ۲۰۱۷، مارتین شوی اقامت لاس‫ وگاس خود را به نام All In آغاز کرد.

در سال ۲۰۱۸، او در نقش آنتونیو د’آمیکو در فصل دوم سریال موفق داستان جنایت آمریکایی (The Assassination of Gianni Versace: American Crime Story) نقش‌آفرینی کرد و برای بازی در این سریال نامزد دریافت جایزهٔ امی در بخش بهترین بازیگر نقش مکمل مرد در یک فیلم یا سریال تلویزیونی شد. خود سریال نیز جوایز متعددی از جمله سه جایزهٔ امی و دو جایزهٔ گلدن گلوب کسب کرد. همان سال، ریکی آهنگ Fiebre را منتشر کرد که تاکنون بیش از ۱۰۰ میلیون بازدید در یوتیوب داشته‌است.