در سال ۲۰۰۳، دولت اسرائیل تصمیم گرفت تا بخش عمده‌ای از بنگاه‌های بزرگ صنعتی، تولیدی و خدماتی را به بخش غیردولتی و خصوصی واگذار کند. از این روی، در تاریخ ژوئن ۲۰۰۳، سهام شرکت ال عال براینخستین بار در بازار بورس تل‌آویو به فروش گذاشته شد. نهایتاً در تاریخ ژوئن ۲۰۰۴، دولت اسرائیل با واگذاری پنجاه و یک درصد از سهام، کنترل هواپیمایی ال عال را از دست داد.

در سال ۲۰۰۵، ۳٫۵ میلیون نفر با شرکت هوایی ال عال مسافرت کرده بودند. این در حالی است که در سال ۲۰۰۴ این رقم، ۳٫۲ میلیون و در سال ۲۰۰۳ این رقم، ۲٫۸ میلیون نفر بود.

در سال ۲۰۰۶، شرکت هواپیمایی ال عال اعلام کرد که به نسبت سال قبل، ۴۴٫۶ میلیون دلار کمتر درآمد داشته و در کل ۱ میلیارد و ۶۶۵ میلیون دلار، درآمد کسب کرده‌است.

در سال ۲۰۰۷ شرکت هواپیمایی ال عال با چهار شکایت حقوقی روبرو شد که دو مورد از آن در دادگاه‌های ناحیه ایالات متحده آمریکا شد. ال عال سالیانه مبلغی بیش از یکصد میلیون دلار آمریکا را برای مطابقت با دستورهای ایمنی و امنیتی شاباک هزینه می‌کند. در این سال، سالن استراحت اختصاصی خود را در فرودگاه شارل دوگل پاریس افتتاح کرد. با فاصله کوتاهی، سالن‌های استراحت اختصاصی شرکت هواپیمایی ال عال در فرودگاه هیترو لندن و فرودگاه جان اف. کندی نیویورک نیز افتتاح شدند. همچنین ۲ فروند بوئینگ ۷۷۷–۲۰۰ اس بسیار پیشرفته را برای تقویت ناوگان هوایی خود، به مبلغ ۱ میلیارد شکل جدید اسرائیل (۳۵۰ میلیون دلار آمریکا) خریداری کرد. دو فروند بوئینگ خریداری شده به نام شهرهای سدروت و کریات‌شمونا نام‌گذاری شدند.

در تاریخ ۱۶ دسامبر ۲۰۰۸، هواپیمایی ال عال از برنامه‌اش برای آغاز پروازهای مستقیم از فرودگاه بین‌المللی بن گوریون به فرودگاه بین‌المللی سائو پائولو گوارولوس در کشور برزیل خبر داد. مدت زمان پرواز تل‌آویو به سائوپائولو، ۱۴٫۵ ساعت اعلام شد.