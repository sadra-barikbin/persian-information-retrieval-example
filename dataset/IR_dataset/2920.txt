رئیس‌جمهور ایالات متحدهٔ آمریکا ریاست یکی از قوای سه‌گانه در دولت ایالات متحدهٔ آمریکا را بر عهده دارد. رئیس جمهور شاخه اجرایی دولت فدرال را هدایت می کند و فرمانده کل نیروهای مسلح ایالات متحده آمریکاست.

قدرت ریاست جمهوری از زمان شکل گیری آن، همانند قدرت تمامی ارگان های دولت فدرال رشد کرده است. از اوایل قرن ۲۰ ریاست جمهوری با افزایش قدرت قابل توجهی در دوران ریاست جمهوری فرانکلین روزولت، نقش پررنگ تری در صحنه سیاسی آمریکا داشته است. در دوران معاصر ، همچنین از رئیس جمهور بعنوان رهبر تنها ابرقدرت باقی مانده و به عنوان یکی از قدرتمندترین شخصیتهای سیاسی جهان یاد می شود. رئیس جمهور به عنوان رهبر ملت با بزرگترین اقتصاد جهان، دارای قدرت سخت و نرم داخلی و بین‌المللی است.

ماده دوم قانون اساسی قوه مجریه دولت فدرال را تأسیس می کند و قدرت اجرایی را به رئیس جمهور می سپارد. این قدرت شامل اجرای قوانین فدرال و مسئولیت انتصاب مسئولان اجرایی، دیپلماتیک، نظارتی و قضایی فدرال است. بر اساس مقررات قانون اساسی که رئیس جمهور را قادر می سازد سفیران کشور را تعیین کند و سفیران دیگر کشور ها را بپذیرد و معاهدات را با قدرت های خارجی منعقد کند و قوانین مرتبط که بعداً توسط کنگره تصویب شده است، رئیس جمهور را به عنوان تعیین کننده اصلی سیاست خارجی ایالات متحده قرار می دهد.

رئیس جمهور همچنین در قوانین فدرال و سیاستگذاری داخلی نقش اصلی را ایفا می کند. به عنوان بخشی از سیستم تعادل میان قوا در ایالات متحده ، ماده اول، بند ۷ قانون اساسی به رئیس جمهور این اختیار را می دهد که قوانین فدرال را امضا یا وتو کند.

در پی برگزاری انتخابات ریاست جمهوری ایالات متحده آمریکا، هر ۴ سال یک‌بار در بیستم ژانویه، رئیس‌جمهورِ منتخب ایالات متحده آمریکا به‌همراه معاون رئیس‌جمهور ایالات متحده آمریکا با ادای سوگند، مسئولیت اجراییِ دولت ایالات متحدهٔ آمریکا را بر عهده می‌گیرند. رئیس‌جمهور در حضور قاضی ارشد ایالات متحده آمریکا این‌گونه سوگند می‌خورَد: «من رسماً سوگند یاد می‌کنم که مسئولیت ریاست جمهوری ایالات متحده را صادقانه انجام دهم و تا آنجا که در توان دارم از قانون اساسی ایالات متحده آمریکا صیانت، حمایت و دفاع کنم.» براساس متمم بیست و دوم قانون اساسی ، که در سال ۱۹۵۱ تصویب شد ، هیچ شخصی که برای دو دوره ریاست جمهوری انتخاب شده باشد، نمی‌تواند برای دوره سوم نامزد شود.

هم اکنون جو بایدن به عنوان چهل و ششمین رئیس جمهور ایالات متحده آمریکا مشغول به کار است.