لیونل آندرس «لئو» مسی کوچیتینی بازیکن فوتبال آرژانتینی است که برای باشگاه بارسلونا و تیم ملی آرژانتین در پست مهاجم بازی می‌کند. وی اولین و تنها بازیکن تاریخ فوتبال است که شش بار فاتح عنوان بهترین بازیکن سال فوتبال جهان و شش بار برندهٔ جوایز توپ طلا و کفش طلای اروپا شده‌است؛ لذا بسیاری از صاحب‌نظران برجسته او را بهترین بازیکن تاریخ فوتبال می‌دانند.

او اکنون کاپیتان تیم ملی فوتبال آرژانتین و باشگاه فوتبال بارسلونا است. مسی در ۲۱ سالگی یعنی سال ۲۰۰۹، نامزد دریافت عنوان بهترین بازیکن سال فوتبال جهان شد و اولین توپ طلایش را دریافت کرد. وی موفقیت‌های خود را با دریافت توپ طلاهای سال‌های ۲۰۰۹، ۲۰۱۰، ۲۰۱۱، ۲۰۱۲، ۲۰۱۵ و ۲۰۱۹ تکمیل کرد. او در سال‌های ۲۰۱۱ و ۲۰۱۵ جایزهٔ بهترین بازیکن مرد سال یوفا (یا بهترین بازیکن مرد سال اروپا) را دریافت کرد. مسی در ۲۴ سالگی بهترین گلزن تاریخ باشگاه بارسلونا شد. لئو در سن ۲۵ سالگی جوانترین بازیکن تاریخ لالیگا لقب گرفت که توانسته ۲۰۰ گل در این لیگ به ثمر برساند؛ از او می‌توان به‌عنوان بهترین بازیکن نسل خود نام برد. همچنین وی از دیدگاه کارشناسان بزرگ فوتبال و تحقیقات کالج هلند باهوش‌ترین بازیکن دنیا به حساب می‌آید؛ بازیکنی که در یک‌صدم ثانیه توانایی تصمیم‌گیری با توپ را دارد.

مسی اولین بازیکنی است که به عنوان بهترین بازیکن زیر ۲۱ سال جهان برگزیده شده‌است. شیوهٔ بازی او و توانایی‌هایش باعث شده‌است که وی با دیه‌گو مارادونا مقایسه شود؛ این در حالی است که مارادونا مسی را «جانشین» خود می‌داند. تکنیک و هوش بسیار بالای این بازیکن باعث شده که بزرگان فوتبال به ستایش او بپردازند.

مسی بهترین گلزن و بهترین پاسورِ گل تاریخ لالیگا، تاریخ باشگاه بارسلونا و تاریخ تیم ملی آرژانتین محسوب می‌شود. او توانست در سال ۲۰۱۲ صاحب رکورد بیشترین گل در یک سال میلادی با ۹۱ گل شود. او همچنین بهترین دریبل‌زنو بهترین پاسورِ گل تاریخ فوتبال می‌باشد. او در ۲۳ دسامبر ۲۰۲۰، ۶۴۴اُمین گل خود را برای بارسلونا به ثمر رساند تا از رکورد تاریخی پله (بیشترین گل برای یک باشگاه) عبور کند.

مسی به همراه بارسلونا ۱۰ قهرمانی لالیگا، ۷ قهرمانی کوپا دل ری (جام حذفی اسپانیا)، ۸ قهرمانی سوپرجام اسپانیا، ۴ قهرمانی لیگ قهرمانان اروپا، ۳ قهرمانی سوپرجام اروپا و ۳ قهرمانی جام باشگاه‌های جهان را کسب کرده‌است. او در سال ۲۰۱۲ در لیگ قهرمانان اروپا تاریخ‌ساز شد و رکورد بیشترین گل در یک بازیِ لیگ قهرمانان را با ۵ گل تصاحب کرد. همچنین در یک فصل لیگ قهرمانان ۱۴ گل به ثمر رساند و به رکورد خوزه آلتافینی رسید. او در فصلِ ۱۲–۲۰۱۱ لالیگا با ۵۰ گل رکورد بیشترین گل در یک فصل لیگ را از خود به جای گذاشت و تنها بازیکنی شد که در هر شش تورنمنت باشگاهی در یک فصل، هم گل زده و هم پاس گل داده‌است. او در ۳۰ مارس ۲۰۱۳ در ۲۱اُمین بازی متوالی در لالیگا موفق به گلزنی شد و اولین بازیکن تاریخ شد که در یک لیگ حرفه‌ای فوتبال در تمام بازی‌های متوالی در برابر همهٔ تیم‌ها موفق به گلزنی شده‌است. او در مارس ۲۰۱۴ دومین هت‌تریک خود را مقابل رئال مادرید انجام داد و صاحب رکوردهای بیشترین گل و بیشترین هت‌تریک در تاریخ ال‌کلاسیکو شد.

مسی یکی از اعضای تیم ملی جوانان آرژانتین در جام جهانی جوانان ۲۰۰۵ بود که توانستند قهرمان آن مسابقات شوند. او بهترین بازیکن و بهترین گلزن آن مسابقات شد. او در المپیک پکن ۲۰۰۸ نیز به همراه تیم ملی آرژانتین به مقام قهرمانی دست یافت و مدای طلای المپیک را کسب کرد. او تیم ملی کشورش را در تورنمنت‌هایی همچون جام‌های جهانی ۲۰۰۶، ۲۰۱۰، ۲۰۱۴ و ۲۰۱۸ و مسابقات جام ملت‌های آمریکای جنوبی (کوپا آمِریکا) در سال‌های ۲۰۰۷، ۲۰۱۱، ۲۰۱۵ و ۲۰۱۶ همراهی کرده‌است اما قهرمان آنها نشده‌است. مسی در جام جهانی ۲۰۱۴ با عملکرد عالی‌اش و با کسب ۵ عنوانِ بهترین بازیکن زمین، آرژانتین را به فینال جام جهانی رساند. وی همچنین جایزهٔ توپ طلای جام جهانی را به عنوان بهترین بازیکن آن تورنمنت ازآن خود کرد.

لیونل مسی از سال ۲۰۱۷ تا ۲۰۲۰ پردرآمدترین بازیکن جهان بوده‌است. او که ۶ توپ طلا را به‌دست آوردهدارای بیشترین جایزه فردی در تاریخ فوتبال است و تنها بازیکنی است که در هر تورنمنتی که بازی کرده، حداقل یک بار جایزه بهترین بازیکن آن تورنمنت را کسب کرده‌است. همچنین تنها فوتبالیست تاریخ محسوب می‌شود که برندهٔ جایزهٔ لوریوس (بهترین ورزشکار سال جهان) شده‌است.