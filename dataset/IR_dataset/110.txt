پیشینه شکل‌گیری این دانشگاه، به سال ۱۳۶۲ بازمی‌گردد، که قبل از شکل‌گیری دانشگاه در مکان فعلی آن، پادگان امام حسین توسط مهدی باکری راه‌اندازی شد. در سال ۱۳۶۵ مرکز آموزش عالی امام حسین، توسط اولین فرمانده آن سید مهدی موسوی زارع به دستور محسن رضایی بنیان‌گذاری و تأسیس شد و در همان سال توسط وزارت علوم تحقیقات و فناوری مورد تأیید و تصویب قرار گرفت و در سال ۱۳۶۶ به‌عنوان یک دانشگاه جامع، متشکل از دانشکده‌های علوم پایه، فنی و مهندسی، علوم پزشکی و علوم انسانی، به رسمیت شناخته شد. در سال ۱۳۶۹ دانشکده علوم پایهٔ نظامی نیز، به مجموعه دانشکده‌های دانشگاه اضافه شد و با تبدیل دانشکدهٔ علوم پزشکی، به دانشگاه علوم پزشکی بقیه‌الله، بخش علوم پزشکی دانشگاه امام حسین به‌طور رسمی از این دانشگاه جدا شد.

سابقاً دانشگاه امام حسین از طریق آزمون سراسری در مقطع کارشناسی رشته‌های مهندسی برق (الکترونیک، مخابرات)، مهندسی کامپیوتر (نرم‌افزار)، مهندسی مکانیک (طراحی جامدات، حرارت و سیالات)، مهندسی عمران، مهندسی هوافضا، مهندسی صنایع (تولید صنعتی)، مهندسی فناوری اطلاعات، ریاضی (کاربردی)، فیزیک، شیمی، زیست‌شناسی سلولی ملکولی و میکروبیولوژی، هوانوردی، جغرافیای سیاسی، نظامی، عملیات کشوری، حقوق، مدیریت صنعتی، علوم اقتصادی، مدیریت زنجیره تأمین (آماد)، تربیت بدنی و علوم ورزشی، اطلاعات نظامی و علوم سیاسی، دانشجو می‌پذیرفت.

دانشگاه از پنج دانشکده زیر تشکیل شده‌است:
# دانشکده امنیت که به منظور تربیت نیروهای مورد نیاز گردانهای امام علی (ع)، امنیت پرواز و حفاظت از شخصیت‌ها فعالیت می‌کند.
# دانشکده اطلاعات با هشت گرایش که به نیازهای تعریف شده می‌پردازد.
# دانشکده فناوری یا مهندسی نیز مباحثی همچون پدافند غیرعامل، مخابرات، آماد و غیره را ارائه می‌کند.
# دانشکده علوم انسانی اسلامی هم موضوعات مربوط به این علوم را به مخاطبین ارائه می‌دهد.
# دانشکده علوم پایه جهادی (علوم پایه نظامی سابق)، همه ورودی‌ها باید دوره عمومی خود را در این دانشکده سپری کنند.
دانشگاه امام حسین یک مرکز برای تحقیق زیست‌شناختی دارد و یک بخش زیست شناختی که تحقیقات میکروبیولوژی را هدایت می‌کند.