در قرن نوزدهم، نگهداشتن زمان کاری شخصی بود. معمولاً ساعت ساز شهر یا ساعت بزرگی که در شهر نصب کرده بودند، نمایش دهنده ساعت رسمی آنجا می‌بود. در این بین عده‌ای نیز با حرکت هفتگی به نقاط مختلف و تنظیم ساعت مردم آنجا شروع به راه‌اندازی کسب و کاری برای خود کرده بودند. با گسترش ارتباطات و امکان سفر انسان به مناطق دوردست، خصوصاً در دهه ۱۸۴۰ که صنعت راه آهن توسعه یافت این مشکل شکلی جدی به خود گرفت. زیرا به عنوان مثال وقت هر قطار بر اساس ساعت محلی یک شهر تنظیم می‌شد که با شهر دیگر متفاوت بود.

در همان اوایل (۱۸۴۰) انگلیسی‌ها تصمیم گرفتند که شرکت‌های راه‌آهن و لوکوموتیوها، ساعت‌های خود را به شکل مداوم با ساعت لندن هماهنگ کرده تا این مشکل برطرف شود و این روش تا ۷ سال بعد از آن اجرا می‌شد که در سال ۱۸۴۷ شرکت‌های راه‌آهن موظف به هماهنگ کردن ساعت‌های خود با گرینویچ به جای لندن شدند. این امر تا سال ۱۸۴۸ در تمام شرکت‌های راه‌آهن انگلیس عملی شد. ۵ سال بعد نیز دیگر شرکت‌های انگلیسی هم این کار را انجام دادند.

به دنبال تغییرات ساعت در انگلیس، آمریکایی‌ها نیز در فکر استفاده از گرینویچ به عنوان یک ساعت رسمی افتادند. این تصمیم در ظهر روز ۱۸ نوامبر و با فرستادن هم‌زمان سیگنال ساعت از طریق تلگراف به شهرهای بزرگ آمریکا عملی شد. تا پیش از این بیش از ۳۰۰ ساعت محلی مختلف در آمریکا وجود داشت.

نهایتاً در کنفرانس بین‌المللی که در این خصوص در شهر واشینگتن برگزار شد، سران ۲۵ کشور دنیا تصمیم گرفتند که گرینویچ را به عنوان ساعت استاندارد جهانی قبول کنند. البته عمده دلیل اینکه چرا گرینویچ انتخاب شد، این بود که آمریکا پیش‌تر شروع به استفاده از این استاندارد در ایالت‌های خود کرده بود و امکان تغییر همه آن‌ها را مجدداً نداشت.