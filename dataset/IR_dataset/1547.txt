از حدود سال ۲۰۱۷ آلمان برای مبارزان کرد در عراق که با تروریست‌های دولت اسلامی می‌جنگند سلاح تهیه می‌کند. حالا مدتی است که در شمال عراق مردان و زنان پیشمرگه نیز توسط مربیان آلمانی برای جنگ با داعش آموزش نظامی می‌بینند. اخیراً اورزولا فون درلاین، وزیر دفاع آلمان از کمپ آموزش نظامی پیشمرگه‌ها در کردستان عراق بازدید کرد. به رغم موازین قانونی که آلمان را از ارسال تجهیزات جنگی به مناطق درگیر مناقشه منع می‌کند، دولت فدرال از تابستان ۲۰۱۴ تا کنون، موشک‌های ضد تانک و سلاح‌های پیشرفته و خودکار به اربیل می‌فرستد. چند ماه پیش‌تر، کردها فهرستی از تجهیزات مورد نیاز خود از جمله تعداد دیگری از موشک‌های ضد تانک میلان و مهمات لازم برای مسلسل‌های ارسالی را تحویل آلمان داده بودند. دولت آلمان علاوه بر تأمین این نیازها، کادر آموزشی اعزامی به اقلیم کردستان را نیز تقویت می‌کند. این نظامیان طرز کار با موشک میلان و فنون رزمی را به پیشمرگه‌ها خواهند آموخت. علت اصلی حمایت آلمان از کردها این است که آنها با کشورهای در حال نبرد با داعش متحد هستند. برلین در نظر دارد در سال ۲۰۱۶ بودجه کمک به اقلیم کردستان را تا ۴۰ میلیون یورو افزایش دهد.

==کاربرد در کردستان ایران==
در کردستان ایران، نیروهای شبه‌نظامی احزاب کرد برای نامیدن نیروهای مسلح خود از واژۀ پیشمرگ یا پیشمرگه استفاده می‌کنند. به‌طور مشخص در حال حاضر نیروهای مسلح حزب دموکرات کردستان، حزب دموکرات کردستان ایران، کومله سازمان کردستان حزب کمونیست ایران، حزب کومله کردستان ایران، کومله زحمتکشان کردستان، حزب آزادی کردستان، حزب رزگاری، سپاه رزگاری کردستان و سازمان خبات انقلابی کردستان ایران پیشمرگه نامیده می‌شوند. حزب حیات آزاد کردستان به جای این واژه از واژۀ گریلا استفاده می‌کند.

در زمان اعتراضات کردها در انقلاب ایران که به درگیری‌های مسلحانۀ گسترده‌ای در کردستان ایران انجامید، نیروهای دو سازمان فدایی، یعنی چریک‌های فدایی خلق ایران (ارتش رهایی‌بخش خلق‌های ایران) و سازمان چریک‌های فدایی خلق ایران-اقلیت نیز از این واژه استفاده کرده و نیروهای مسلحانۀ خود را در کردستان ایران به جای چریک «پیشمرگۀ فدایی» می‌نامیدند.