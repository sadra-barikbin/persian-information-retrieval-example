ابوسهل کوهی نخستین فعالیت جدی و همکاری علمی خویش را سال ۳۵۹ ق/۹۷۰ م در شیراز آغاز کرد. کارش به دستور عضدالدوله به سرپرستی عبدالرحمان بن عمر صوفی آغاز شد و احمد بن محمد بن جلیل سجزی و دانشمندانی دیگر در آن حضور داشتند و با وی همکاری می‌کردند. او در شیراز توانست رصد نقطه‌های صیفی و شتوی را به دست آورد. در دوره نهضت ترجمه، مأمون دستور داد تمامی علوم پیشینیان یونان و روم و هند و ایران و … به زبان عربی ترجمه شوند. مسلمانان در نجوم کتاب المجسطی بطلمیوس را ترجمه کردند. آنها توانستند برای اولین بار در کوه قیسون دمشق و در شمامیه بغداد رصد خانه ای تأسیس کنند و نام آن را رصد خانه مأمون گذاشتند. این نخستین رصد خانه ای بود که در اسلام تأسیس شد. پس از آن فرزندان شاکر در اطراف جسر (پل) بغداد رصد خانه ای بنا کردند و تا قرن چهارم هجری دیگر کسی نتوانست رصد خانه ای تأسیس کند.
در دوره عضدالدوله، در شیراز ابوسهل وسایلی را در نجوم اختراع کرد و توانست حرکت ستارگان را تشخیص دهد. ابوریحان بیرونی در کتاب «تحدید النهایات الاماکن» به رصد خانه‌های ابوسهل کوهی در شیراز، به فرمان عضد الدوله دیلمی اشاره کرده و نوشته‌است که در سال ۳۵۹ قمری به فرمان عضد الدوله، وسایل نجومی چندی را در شیراز ساخته‌است که این رصد خانه‌ها را دو دهه بعد در بغداد تکرار کرد. پس از مرگ عضد الدوله، شرف الدوله دیلمی در بغداد جانشین او شد. او دستور داد که ابوسهل کوهی به بغداد برود. به‌طور معمول امیران و پادشاهان، دانشمندان به‌ویژه منجمان را در اطراف خودشان نگاه می‌داشتند. شرف الدوله مقام ابوسهل را گرامی داشت و باغ قصر را در اختیار او نهاد. ابوسهل تمام اختراعات خود را از شیراز به بغداد آورد. شرف الدوله از ابوسهل خواست که رصد خانه ای بسازد. او در باغ قصر بنایی ساخت که قاعده اش قطعه کره ای به قطر ۲۵ ذراع (تقریبا ۱۲/۵ متر) بود و در مرکز آن سوراخی در سقف بنا قرار داشت و شعاع‌های خورشید از آن سوراخ وارد بنا می‌شد و مدارات یومیه (حرکات روزانه) را رسم می‌کرد. ابن قفطی در این مورد می‌گوید: ابوسهل در دارالمملکه (قصر شرف الدوله) به آخر بستان از آن روی باب الخطابین مکانی اختیار کرد و خانه ای در آنجا پی افکند و برای اینکه اضطرابی در بنیان آن راه نیابد و نشت نکند اساس و قواعد آن خانه را سخت محکم کرد و آلات رصدیه را که خود مخترع آن بود در آن خانه بر پا داشت.