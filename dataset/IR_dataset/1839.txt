سلیمانیه (به کردی: Slêmanî سلێمانی، به عربی: السّلیمانیة) مرکز استان سلیمانیه عراق است. این شهر در شمال شرقی اقلیم کردستان عراق، نزدیک به مرز ایران و در منطقه خودگردان کردستان قرار گرفته‌است. سلیمانیه در سال ۱۷۸۴ به دستور ابراهیم پاشای بابان ساخته شد. شهر سلیمانیه بعد از سقوط رژیم بعث عراق از سال ۱۹۹۱ پیشرفت چشمگیری داشته و در حال حاضر یکی از شهرهای امن کشور عراق و همچنین اقلیم کردستان به شمار می‌رود. در سالهای اخیر، مردم زیادی از سراسر عراق به این شهر مهاجرت کرده‌اند و همچنین این شهر جمعیت قابل ملاحظه‌ای از ایرانیانِ کرد ساکن در عراق را در خود جای داده است.

از سلیمانیه به عنوان یکی از قطب های مهم علمی کشور عراق یاد می شود و چندین دانشگاه معتبر کشور عراق در این شهر قرار گرفته‌اند. زبانِ تدریس در دانشگاه های سلیمانیه کردی و انگلیسی می‌باشد. همچنین شهر سلیمانیه یکی از قطب های گردشگری پزشکی در عراق به شمار می‌رود. این شهر زادگاه و محل زندگی بسیاری از شاعران و ادیبان کرد، از جمله شیرکو بیکس، نالی، محوی، بختیار علی، سالم و صدها نویسنده و شاعر و روشنفکر دیگر بوده است. شهر سلیمانیه سردمدار ادبیات کردی سورانی نیز می‌باشد.

بیشتر ساکنان سلیمانیه کردهای سنی مذهب هستند و تعداد کمی از آنها کردهای شیعه هستند.
سلیمانیه مرکز ناحیه بابان در کردستان است ، مردم این شهر به گویش سورانی_بابانی سخن می‌گویند که ویژگی های خاص خود را دارد وتنها در کلان شهر سلیمانیه عراق و شهر بانه در ایران سخن گفته می شود. از جمله ویژگی های این لهجه صراحت بیان و غنای کلمات است که سبب گردیده است به عنوان زبان کردی معیار در اقلیم کردستان عراق شناخه شود. چند مثال از تفاوت این لهجه با لهجه های موکریانی و اردلانی:
فارسی:می گویم بابانی: eľêm موکریانی: delêm اردلانی: êjim 
فارسی:پا بابانی:qaç موکریانی:laq اردلانی:pa
فارسی:می آیم بابانی: yêm/dêmewanê موکریانی:dêm اردلانی:têm
بابانی ها در کردستان ایران هم زندگی میکنند شهر بانه به طور کامل بابان نشین است و برزنجی ها در سقز و سنندج ، پاشایی ها در سنندج و نواحی شمالی استان کرمانشاه و سلیمانی ها در شمال کرمانشاه و کامیارن ساکن هستند . تمامی این نام ها که ذکر شد زیر شاخه خاندان بزرگ کرد بابان هستند که زمانی بر منطقه حاکم بوده اند.