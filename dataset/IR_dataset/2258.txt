موریکونه مشغولیت‌های دیگر را کاهش داد و معطوف به سینما شد آنچنان که در یک سال بیش از ۲۰ اثر بلند سینمایی با موسیقی او به روی پرده سینماها رفت. در ۱۹۷۰ موریکونه برای «"شهر خشونت"» موسیقی نوشت. در همان سال برای نخستین‌بار جایزه سینمای ایتالیا، روبان نقره‌ای را برای موسیقی فیلم «"یک شب در شام"» دریافت کرد و سال بعد مجدداً همین جایزه را برای فیلم "ساکو و وانزتی" کسب کرد که این فیلم همکاری میان او و خواننده آمریکایی، جوآن بائز را به یادگار گذاشت. در ۱۹۷۳ برای فیلم جنایی «"هفت‌تیر"» موسیقی نوشت و سرانجام در ۱۹۷۹ برای نخستین‌بار نامزد جایزه اسکار برای موسیقی "روزهای بهشت" شد.

از آثار سینمایی او از این سال‌ها می‌توان "پرنده‌ای با بال‌های بلورین" (۱۹۷۰)، "مِتلو" (۱۹۷۰)، "کالیفا" (۱۹۷۰)، "جزئیات بازی" (۱۹۷۰)، "دکامرون" (۱۹۷۱)، "بطن سیاه رتیل" (۱۹۷۱)، "زندگی گاهی سخته، درسته پراویدنس؟" (۱۹۷۲)، "مرشد و مارگاریتا" (۱۹۷۲)، "چه بر سر سولانژ آوردی؟" (۱۹۷۲)، "به من می‌گویند هیچ‌کس" (۱۹۷۳)، "دجال" (۱۹۷۴)، "راز" (۱۹۷۴)، "آلونسانفان" (۱۹۷۴)، "چشم گربه" (۱۹۷۵)، "۱۹۰۰" (۱۹۷۶)، "ارث" (۱۹۷۶)، "و آگنس مرگ را برگزید" (۱۹۷۶)، "صحرای تاتارها" (۱۹۷۶)، "سالو یا ۱۲۰ روز در سودوم" (۱۹۷۵)، "آخرین روزهای موسولینی" (۱۹۷۵)، "لیبرا، عشق من" (۱۹۷۵)، "اُرکا" (۱۹۷۷)، "" (۱۹۷۷)، "هولوکاست ۲۰۰۰" (۱۹۷۷)، "هیولا" (۱۹۷۷)، "کورلئونه" (۱۹۷۸)، "علف‌زار" (۱۹۷۹)، "وراثت" (۱۹۷۹)، "قفسی برای دیوانگان" (۱۹۷۹)، و "لونا" (۱۹۷۹؛ به کارگردانی برناردو برتولوچی) را نام برد.

"ای مثل ایکاروس" فیلمی دیگر از آنری ورنوی و محصول ۱۹۷۹ است. موسیقی موریکونه روی این اثر حال و هوایی دلهره‌آور و غریب دارد که آشکارا با داستان فیلم پیوند می‌یابد. شخصیت اصلی با بازی ایو مونتان کسی است که از روند محاکمه عامل ترور رئیس‌جمهور راضی نیست. او که دادستان کل است یک هیئت تحقیق تشکیل می‌دهد اما وقتی به حقیقت نزدیک می‌شود او را هم ترور می‌کنند. کل داستان فیلم از داستان اساطیر یونان گرفته شده که وقتی ایکاروس زیاد به خورشید نزدیک شد، بال‌هایش ذوب شدند و به زمین سقوط کرد. موسیقی موریکونه برای این فیلم دارای نقشی مؤثر و منطبق با جریان اثر است. به خصوص تمی که بر روی نمای پایانی شنیده می‌شود؛ این قطعه یک موومان تکرار شونده دارد و قطعات کوتاه دیگری که در هم ترکیب شده‌اند و در نهایت وقتی سازهای زهی وارد می‌شوند موسیقی به گونه‌ای خودنمایی می‌کند که در خاطر شنوندگان باقی می‌ماند. آنری ورنوی از آن فیلمسازان فرانسوی بود که به سبک آمریکایی فیلم می‌ساخت و همکاریش با موریکونه نتیجه رضایت بخشی داشت.

او طی دهه ۷۰ برای مجموعه‌های تلویزیونی متفاوتی چون "ویرجینیایی" (۱۹۷۱)، "موسی" (۱۹۷۴)، و "" (۱۹۷۵)، نیز موسیقی نوشت.