اگرچه این غار پتانسیل زیادی برای جذب گردشگران بیشتر و معرفی و شناسایی جهرم به تمام ایرانیان و حتی مردم جهان دارد اما به دلیل بعضی مشکلات و کم‌کاری‌ها این امر محقق نشده است. اگر چه برای برطرف کردن این مسائل و مشکلات و ایجاد امکانات برای گردشگران و معرفی غار به عموم مردم اقداماتی انجام گرفته‌است، اما بیشتر آن‌ها مقطعی بوده و هنوز اقدامات کامل و اساسی انجام نگرفته‌است.

از مسائل و مشکلات مربوط به غار باید در درجه اول به از بین رفتن ستون‌ها یا کاهش قطر آن‌ها بر اثر فشار زیاد، دخل و تصرّف‌های انجام گرفته، ایجاد درز و شکاف و ترک‌هایی در سقف غار اشاره کرد که باعث ریزش سنگ‌ها در بعضی از قسمت‌ها شده‌است. این مسئله امنیت بازدید کنندگان را به خطر می‌اندازد. برای حل این مشکل با تلاش مسئولان، مطالعات زمین‌شناسی، تکتونیک، مقاوم‌سازی و نقشه‌برداری توسط دانشگاه صنعتی شیراز انجام گرفت و در قسمتی از غار عملیات مقاوم‌سازی اجرا شده است؛ اما همان‌طور که گفته شد، این عملیات کافی نیست و باید با تأمین بودجه لازم در تمام قسمت‌های غار انجام گیرد. از طرف دیگر در این اقدامات نباید شکل اولیه و واقعی غار دستخوش تغییر شود و عملیات مقاوم‌سازی نباید به درون غارها و ستون‌ها محدود گردد؛ بلکه باید به بام و سقف غار هم توجه شود و با عایق کردن بام غار و پر کردن شکاف‌ها، ترک‌ها و هدایت هرز آ ب‌ها از نفوذ آب به داخل غار جلوگیری شود. از مسائل دیگر غار، وجود لایه‌ای از خاک‌های نرم در کف آن است؛ این خاک‌ها از فرسایش سنگ‌های آهکی در طی زمان در کف غار به وجود آمده‌است. هنگامی که تعداد بازدیدکنندگان زیاد است این خاک‌ها در هوا پخش شده و باعث آلودگی هوای غار می‌شود. مشکل دیگر غار، نداشتن راه و جاده مناسب است. احداث باغ‌های مرکبات و خانه‌های مسکونی در اطراف آن و محدود شدن به کوه و رودخانه قلات باعث شده‌است تا جاده و راه دسترسی به غار به یک جاده کم عرض و سنگلاخی محدود شود. خوشبختانه در این مورد توسط شهرداری و شورای شهر اقداماتی انجام گرفته و جاده‌ای جدید تا دهانه غار در حال احداث است.

در مجموع برای این که غار به یکی از قطب‌های گردشگری استان فارس و کشور تبدیل شود لازم است نسبت به رفع مشکلات آن اقدامات اساسی انجام گیرد. علاوه بر این نسبت به ایجاد امکانات زیر ساختی و رفاهی اقدام گردد و در رأس این‌ها نسبت به معرفی و شناسایی آن اقدام شود. دستیابی به این اهداف با توجه به عنایت مسئولان شهر و مشارکت مردم امکان‌پذیر است.