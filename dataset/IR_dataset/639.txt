او توانست در دیدار سوپرجام فوتبال اسپانیا مقابل رئال مادرید در دو دیدار رفت و برگشت سه گل و دو پاس گل بدهد تا تیمش در مجموع ۵–۴ پیروز شود. درخشش او در بازی‌های بعد ادامه یافت و در بازی برابر پورتو از پاس ضعیف مدافع تیم مقابل یعنی فردی گوارین استفاده کرد و گلی دیگر به ثمر رساند. پس از آن به سسک فابرگاس یک پاس گل داد تا بارسلونا بازی را ۲–۰ به سود خود به پایان ببرد. او توانست در سوپرجام فوتبال اروپا (تنها رقابت رسمی که در آن موفق به گلزنی نشده بود) گلزنی کند.

در اوت، مسی با پشت سر گذاشتن لادیسلائو کوبالا با ۱۹۴ گل دومین گلزن برتر شناخته شد. او در این عنوان بعد از سزار رودریگز آلوارز با ۲۳۲ گل قرار داشت. این آمار گل در تمامی بازی‌های رسمی محاسبه شده بود.

مسی در ۲۸ سپتامبر اولین گل خود در لیگ قهرمانان را در بازی مقابل باته بوریسف به ثمر رساند. مسی در آن بازی دو بار دروازهٔ تیم حریف را باز کرد. وی در آن بازی دومین گلزن برتر تاریخ باشگاه بارسلونا شد و به رکورد لادیسلائو کوبالا با ۱۹۴ گل در بازی‌های رسمی رسید. مسی بعد از گلزنی برابر تیم ریسینگ سانتاندر از رکورد کوبالا پیشی گرفت. او دویستمین گل باشگاه بارسلونا در تاریخ لیگ قهرمانان اروپا را در بازی برابر ویکتوریا پلژن به ثمر رساند. مسی در آن بازی هت تریک کرد و دو گل دیگر وارد دروازهٔ تیم حریف کرد.
مسی در بازی برابر سانتوس در فینال جام باشگاه‌های جهان موفق به گلزنی شد و به عنوان بهترین بازیکن زمین انتخاب شد و توپ طلایی آن رقابت‌ها را ازآن خود کرد.

مسی جایزهٔ بهترین بازیکن سال یوفا در سال ۲۰۱۱ را با شکست هم تیمی خود ژاوی و بازیکن رئال کریستیانو رونالدو به دست آورد. مسی توپ طلای جهانِ فیفا را در همان سال با شکست ژاوی و کریستیانو رونالدو برنده شد. با بردن دوبارهٔ توپ طلا، مسی چهارمین نفری شد که این افتخار را سه بار کسب کرده‌است. قبل از مسی یوهان کرایف، میشل پلاتینی و مارکو فان باستن توانسته بودند سه بار توپ طلا را برنده شوند. وی همچنین بعد از پلاتینی دومین نفری بود که توانست سه بار متوالی این جایزه را برنده شود. پس از آن جایزهٔ برترین گلزن جهانِ سال ۲۰۱۱ را از فدراسیون بین‌المللی تاریخ و آمار فوتبال دریافت کرد.

مسی در ۱۹ فوریه ۲۰۱۲ در دویستمین حضورش در لالیگا در برابر والنسیا چهار گل به ثمر رساند. بارسا در آن بازی ۵–۱ پیروز شد. در ۷ مارس، مسی اولین بازیکنی شد که از زمان شکل‌گیری لیگ قهرمانان اروپا در سال ۱۹۹۲ توانسته‌است در یک بازی ۵ گل به ثمر برساند. تیم بارسلونا در آن بازی بایر لورکوزن را ۷–۱ شکست داد.
در ۲۰ مارس، مسی سه گل برابر گرانادا به ثمر رساند و خود را به رکورد برترین گلزن تاریخ باشگاه بارسلونا و همچنین اسطورهٔ این تیم، یعنی سزار رودریگز رساند. رودریگز پیش از آن این رکورد را با ۲۳۲ گل در اختیار داشت.

در ۳ آوریل مسی در دور دوم مرحله یک چهارم نهایی لیگ قهرمانان برابر تیم آث میلان دو گل در ضربات پنالتی به ثمر رساند و رکورد خود، یعنی ۱۲ گل در یک فصل از لیگ قهرمانان اروپا را شکست. این گل‌ها مسی را به رکورد ۱۴ گل خوزه آلتافینی رساند. آلتاقینی این گل‌ها را در جام باشگاه‌های اروپا قبل از تغییر آن به لیگ قهرمانان اروپا در در سال ۱۹۹۲، یعنی در فصل ۱۹۶۲–۶۳ به ثمر رسانده بود. مسی نتوانست در مرحلهٔ نیمه نهایی گلی به ثمر برساند. البته او در دور دوم مرحله نیمه نهایی یک پاس گل داد. بارسلونا در آن مرحله با شکست برابر چلسی از صعود به فینال بازماند. مسی در بازی دوم یک پنالتی سرنوشت ساز را از دست داد. اگر آن پنالتی گل می‌شد بارسلونا می‌توانست با گل شماری به فینال برسد. چلسی در آن فصل از لیگ قهرمانان فاتح شد.

در ۱۱ آوریل، مسی شصت و یکمین گل فصلش را برابر ختافه به ثمر رساند و دو پاس گل نیز داد. لئو در ۲ می‌در بازی مقابل مالاگا هت تریک کرد و رکورد گرد مولر(۶۷ گل در فصل ۱۹۷۲–۷۳) را با ۶۸ گل شکست و بهترین گلزنِ تاریخِ لیگ‌های اروپا لقب گرفت. این رکورد برای تعداد گل‌ها در یک فصلِ تنها محاسبه شد. مسی پس از آن در ۵ می چهار گل برابر اسپانیول به ثمر رساند تا آمار گل‌های خود را به رقم تکرار ناشدنی ۷۲ برساند و بعد از آرشی استارکِ تیم بتلهم استیل دومین بازیکنی باشد که رقم ۷۰ گل در یک فصل را پشت سر گذاشته باشد. استارک در فصل ۱۹۲۴–۲۵ به این مهم دست یافته بود.
مسی در ۲۵ می‌در فینال کوپادل ری گلزنی کرد و بارسلونا بیست و ششمین جام اسپانیایی خود در تاریخ باشگاه را فتح کرد. مسی تعداد گل‌های خود را به ۷۳ گل در تمامی رقابت‌ها در آن فصل افزایش داد. این آخرین بازی بود که گواردیولا به عنوان سرمربی حضور داشت. همچنین این قهرمانی دومین قهرمانی در کوپادل ری برای مسی بود. درحالی که آن‌ها سال قبل در فینال جام را از دست داده بودند؛ همچنین چهاردهمین افتخار بارسلونا در چهار فصل سرمربی‌گری پپ گواردیولا به‌شمار می‌آمد. اگرچه در آن فصل بارسلونا چهارمین قهرمانی متوالی در لالیگا را تحت هدایت گواردیولا از دست داده بود و بعد از رئال مادرید در ردهٔ دوم جدول جای گرفته یود اما مسی فصل ۱۲–۲۰۱۱ را برای بار دوم به عنوان بهترین گلزن در لالیگا به پایان رساند و رکورد ۵۰ گل را برای خود رقم زد. او در آن فصل بیشترین پاس گل را بعد از مسعود اوزیل داده بود(۱۶ پاس گل). اوزیل در آن فصل ۱۷ پاس گل داده بود. وی همچنین برای چهارمین بار متوالی با ۱۴ گل آقای گل لیگ قهرمانان فوتبال اروپا شد. او سرانجام با ۷۳ گل و ۲۹ پاس گل در تمام رقابت‌های باشگاهی بیش از هر بازیکن دیگری، فصل را به پایان رساند.