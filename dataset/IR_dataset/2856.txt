کاهش سطح استیل­کولین در مغز: استیل کولین یک ناقل عصبی بسیار مهم به حساب می­آید به­ طوری­که اگر به هر دلیلی سطح این ناقل عصبی در سیناپس­های مغزی کاهش پیدا کند، علایم بیماری آلزایمر پدیدار می­گردد. از علل کاهش سطح استیل­کولین در سیناپس­ها می­توان به افزایش غلظت استیل­کولین­استراز(مهارکننده­ی استیل­کولین) و یا کاهش ATP میتوکندریایی اشاره کرد.

استرس اکسیداتیو:­­گونه­های اکسیژن فعال (ROS) از قبیل رادیکال­های سوپراکسید، پراکسید هیدروژن و هیدروکسیل به طور مداوم در ارگانیسم­های هوازی تولید می­شوند. در شرایط عادی سطح شکل­گیری ROS در تعادل با ظرفیت آنتی‌اکسیدان سلول می­باشد.

درصورتی که سلول به مدت طولانی در معرض استرس­های محیطی مثل گرما، UV و غیره قرار گیرد و یا در سیستم دفاعی آنتی­اکسیدان بدن اختلالی ایجاد شود، این تعادل به هم می­خورد و سطح تولید ROS بیشتر از ظرفیت آنتی­اکسیدان بدن خواهد بود. نتیجه­ی چنین حالتی ایجاد استرس اکسیداتیو و به دنبال آن آسیب اکسیداتیو پروتئین­ها، لیپیدها و DNA خواهد بود. سیستم عصبی مرکزی(CNS) به­ علت مصرف زیاد اکسیژن و دارا بودن مقادیر بالای اسیدچرب غیراشباع، به استرس اکسیداتیو حساس می­باشد. ROS  در طی زنجیره­ی تنفس­سلولی تولید می­شود و به همین دلیل میتوکندری­ها مهم­ترین منبع تولید این ترکیبات در سلول­ به حساب می­آیند.

پروتئین­های بتاآمیوئید و تائو: ناهنجاری­های پاتولوژیکی بیماری آلزایمر می­تواند شامل رسوب دو پروتئین بتاآمیلوئید و تائو باشد. پروتئین­های بتاآمیلوئید در خارج از نورون رسوب می­کنند اما پروتئین­های تائو در داخل نورون قرار می­گیرند. در هردو شکل، رسوب­ها متشکل از تجمع پروتئین­ها با تاخوردگی اشتباه می­باشند. این ضایعات باید به تعداد کافی وجود داشته­ باشند تا باعث بروز آسیب بافتی لازم برای ایجاد بیماری آلزایمر شوند.

پروتئین­های بتاآمیلوئید در قسمت­هایی به نام پلاک­های آمیلوئید در فضای خارج سلولی مغز مبتلایان به آلزایمر یافت می‌شوند. پلاک­های آمیلوئید علاوه­بر بتاآمیلوئید حاوی پروتئین­های دیگری از جمله آپولوپروتئینE نیز هستند که توسط نوعی ژن مستعدکننده به آلزایمر (APOE) رمزگردانی می­شود. هم­چنین برخی مطالعات اخیر بیان کرده­اند که پروتئین بتاآمیلوئید می‌تواند وارد میتوکندری شده و زنجیره­ی انتقال الکترون میتوکندری را تخریب نموده و منجر به تولید ROS، مهار تولید ATP، عدم عملکرد میتوکندری و تخریب نورونی گردد.

پروتئین­های تائو ساختار میکروتوبول­ها را حفظ می­کنند و نقش مهمی را در عملکرد کامل نورون­ها ایفا می­کنند. اما اگر مولکول­های فسفات به پروتئین­­های تائو متصل شوند باعث جداشدن آن­ها از میکروتوبول­ها شده و درنهایت باعث تجزیه­ی توبول­ها می­شوند. سپس مولکول­های تائو تجمع پیدا می­کنند و کلافه­هایی را تشکیل می­دهند که با عملکرد سلولی تداخل دارند. هم­چنین با تجزیه­ی توبول­ها، انتقلال اندامک­های سلولی با مشکل مواجه می­شود که همین امر موجب کاهش ATP میتوکندریایی در دندریت­ها و آکسون­ها می­شود.