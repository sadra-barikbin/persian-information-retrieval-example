به نوشته استاد ابوزهره، کسی از مدینه دیدن نمی‌کرد، مگر اینکه به خدمتش می‌رفت و از «علوم بی پایانش بهره‌ها می‌گرفت.»
به نوشتهٔ لالانی، محمدِ باقر در مدینه بود اما بیشترِ پیروانش کوفی بودند. بعد از کوفه می‌توان از بصره، مکه و شام نام برد. 

در رجالِ طوسی نامِ ۴۶۶ یا ۴۶۷ تن از اصحاب و یارانِ باقر ذکر شده‌است، که از میان آنها جابربن یزید جعفی، عبدالله بن عطاء مکی و ابان بن تغلب، مورد احترام محدّثان اهل سنت هم بوده اند. در زیر به برخی از مشاهیر آنها به تفکیک شهرهایِ محل اقامت اشاره می‌شود:

کوفه مهمترین پایگاه شاگردان باقر از متکلمین و فقهما و محدثان شیعه به حساب می‌آید. از جابر بن یزید جعفی، آبان بن تغلب، زرارة بن اعین و برید بن معاویه عجلی می‌توان به عنوانِ مهمترین شاگردان باقر در کوفه نام برد. لالانی، محمد بن مسلم ثقفی کوفی، ابو بصیر مرادی، ابوخالد کابلی و ابوحمزه ثمالی، کمیت بن زید اسدی، مؤمن الطاق و فضیل بن یسار را هم به این لیست اضافه کرده‌است.
از غلات کوفی که به رغم تبرّی جستنِ باقر از آنها، خود را به او منتسب می‌کردند می‌توان به مغیرة بن سعید بجلی اشاره کرد که فرقه مغیریة را بنیان گذاشت. به نوشته شهرستانی و نوبختی، طرفدارانِ این فرقه معتقد به الوهیت باقر بودند. ابومنصور عجلی از دیگر غالیانی است که هم برای باقر و هم برای خودش ادعای نبوت کرد. او خود را وصی باقر می‌شمرد. بیان بن سمعان هم از غالیانی بود که به نوشته شهرستانی و نوبختی درخواست کرده بود باقر او را به عنوان امام و پیامبر به رسمیت بشناسد. ابوالخطاب از دیگر غالیانی است که به نوشتهٔ کشّی، باقر او را نفرین کرده‌است.

بصره باوجودی که شهری غیرشیعی است، چند نفر از پیروان باقر را در خود داشت. از جمله محمدبن مروان بصری، اسماعیل بن فضل هاشمی، و مالک بن اعیان جُهَنی. یاران مکی باقر را معدودی از رجال معروف از جمله معروف بن خربوذ و ابان بن میمون قداح را تشکیل می‌دادند.

محمد بن اسماعیل بزیع و دیگر اعضاء خانواده بضیع، ابوهارون و همنام او ابوهارون مکفوف، عقبه بن بشیر اسدی، اسلم مکی، از موالیِ سابقِ ابن حنفیه و ناجیه بن ابی معاذ بن مسلم از دیگر یاران مشهور باقر بودند اما نمی‌توان به‌طور دقیق مشخص کرد در کجا زیست می‌کرده‌اند.