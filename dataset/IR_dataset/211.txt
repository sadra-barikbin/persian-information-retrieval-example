بعد از عملکرد ضعیف آرژانتین در کوپا آمریکا، آلخاندرو سابه یا جای سرخیو باتیستا را به عنوان سرمربی جدید تیم ملی فوتبال آرژانتین گرفت. سابه یا در اوت ۲۰۱۱ اعلام کرد که مسی کاپیتان دائمی تیم ملی فوتبال آرژانتین است. اولین هت تریک مسی برای آرژانتین در ۲۹ فوریه ۲۰۱۲ در یک بازی دوستانه مقابل سوئیس انجام شد. آرژانتین در نهایت آن بازی را ۳–۱ به سود خود به پایان برد.

مسی در ۹ ژوئن ۲۰۱۲ سومین هت تریک بین‌المللی اش را در یک بازی دوستانه مقابل برزیل انجام داد. گل پیروزی آرژانتین یکی از آن سه گل بود و در نهایت مسی در بازی ای که ۴–۳ به سود آرژانتین به پایان رسید، بهترین بازیکن مسابقه شد. این گل‌ها، تعداد گل‌های بین‌المللی او را به ۲۶ گل در ۷۰ مسابقه رساندند. همچنین تعداد گل‌های او در سال ۲۰۱۲ به ۷ گل در ۳ مسابقه افزایش یافت. البته او رکورد تعداد گل‌های خود در آن سال (هم در ردهٔ باشگاهی و هم ملی) را با ۸۲ گل بهبود بخشید. این گل‌ها مسی را به عنوان چهارمین گلزن برتر تیم ملی فوتبال آرژانتین مطرح کردند.

لئو در ۷ سپتامبر بیست و هشتمین گل ملی اش را در مرحلهٔ مقدماتی جام جهانی ۲۰۱۴ و در بازی مقابل پاراگوئه به ثمر رساند و مقدمات برد ۳–۱ تیمش را فراهم ساخت و آرژانتین در جدول مرحله مقدماتی جام جهانی فوتبال ۲۰۱۴ (کونمبول) به صدر جدول صعود کرد. این چهارمین گل او در این مرحله از مسابقات در سال ۲۰۱۴ و در مجموع هشتمین گل او در مسابقات مقدماتی جام جهانی بود و او را سومین گلزن برتر آرژانتین در مسابقات مقدماتی جام جهانی در ادوار مختلف کرد. این گل همچنین دهمین گل او برای آرژانتین در شش بازی گذشته و نهمین گلش در پنج بازی گذشته در سال ۲۰۱۲ بود. مسی بعد از گلزنی مقابل اروگوئه و همچنین شیلی در اکتبر، سال ۲۰۱۲ را با ۱۲ گل در ۹ حضورش برای تیم ملی آرژانتین به پایان رساند.

مسی در ۲۲ مارس ۲۰۱۳، اولین گل ملی اش در سال ۲۰۱۳ را در مرحلهٔ مقدماتی جام جهانی مقابل ونزوئلا از روی نقطهٔ پنالتی به ثمر رساند. او در همان بازی ۳ پاسِ گل به گونزالو ایگواین داد تا آرژانتین در نهایت بازی را با نتیجهٔ ۳–۰ به سود خود به پایان ببرد. او در ۱۴ ژوئن ۲۰۱۳ در یک بازی دوستانه مقابل گواتمالا هت تریک کرد و در لیست بهترین گلزنانِ ردهٔ ملی در آرژانتین، رکورد دیگو مارادونا را با ۳۴ گل شکست و بعد از هرنان کرسپو (با ۳۵ گل) قرار گرفت. مسی در بازی مقابل پاراگوئه در مرحلهٔ مقدماتی جام جهانی با دو گلی که از روی نقطهٔ پنالتی به ثمر رساند رکورد کرسپو را شکست. او در آن بازی به سرخیو آگوئرو یک پاس گل هم داد و در نهایت آرژانتین ۵–۲ پیروز مسابقه شد و صعود آرژانتین به جام جهانی ۲۰۱۴ قطعی شد و دو بازی آخر آن‌ها تشریفاتی شد. مسی مسابقات مرحلهٔ مقدماتی جام جهانی ۲۰۱۴ را با ۱۰ گل به عنوان دومین گلزن برترِ منطقهٔ آمریکای جنوبی به پایان برد. لئو در ۷ ژوئن ۲۰۱۴ در بازی دوستانه قبل از جام جهانی مقابل اسلوونی به عنوان بازیکن ذخیره وارد زمین شد و اولین گلش در سال ۲۰۱۴ را وارد دروازهٔ حریف کرد.