ششمین دوره جام ملت‌های آسیا در سال ۱۹۷۶ به میزبانی ایران برگزار شد. کشور لبنان به عنوان میزبان جام ملت‌های آسیا انتخاب شد اما به دلیل جنگ داخلی محروم شد. ایران با توجه به نفوذ در آسیا میزبانی دوره ششم را برعهده گرفت و بدین ترتیب پس از میزبانی جام ملت‌های آسیا ۱۹۶۸، ایران بعد از هشت سال دوباره میزبان این رقابت‌ها شد. تیم کویت در بدترین فصل ممکن زیر باران بهاری در ورزشگاه گل آلود تبریز بازی می‌کرد. بازیکنان تیم ملی فوتبال عراق و کویت در نیمه نهایی پس از پایان بازی و پیروزی کویت به زد و خورد پرداختند که خونین‌ترین بازی تاریخ آسیا نام گرفت.

تیم ایران در این دوره گلی دریافت نکرد و مقتدرانه به فینال جام صعود کرد. ایران در بازی پایانی کویت را روی یک ضربه آزاد علی پروین با نتیجه ۱ به ۰ شکست داد. کاپیتان تیم ایران پرویز قلیچ‌خانی با سومین قهرمانی ایران به رکوردی جاودانه دست یافت. او تنها بازیکن آسیایی است که سه بار جام زرین آسیا را بالا برده‌ است. رکورد سه قهرمانی پیاپی و دوازده پیروزی متوالی (از ۱۹۶۸) رکوردی است که هنوز هیچ تیمی در آسیا به جز ایران به آن دست نیافته‌ است.

شش تیم در دو گروه سه تیمی به مصاف هم رفتند. دو شهر تهران و تبریز میزبانی مسابقات را بر عهده داشتند.

در این دوره منصور رشیدی به عنوان دروازه‌بان، تیم ملی فوتبال ایران را درون دروازه همراهی می‌کرد که این تیم با زدن ۱۳ گل حتی یک گل هم دریافت نکرد.

غلامحسین مظلومی، علی‌رضا عزیزی، حسن روشن، ناصر نورایی و در رأس آن‌ها علی پروین بهترین بازیکنان ایران در این جام لقب گرفتند. پروین بهترین بازیکن جام شد و ناصر نورایی، غلامحسین مظلومی و فتحی کمیل مرزوق از کویت نیز با ۳ گل عنوان آقای گل مشترک را به خود اختصاص دادند.

در این دوره از بازی‌ها مربیگری تیم ملی فوتبال ایران را حشمت مهاجرانی بر عهده داشت.