از آن‌جا که سازهای مختلفی، اعم از آکوستیک، الکترونیک، یا حتی ترکیب هر دو در موسیقی نیو ایج بکار گرفته می‌شود، تعاریف این سبک مبتنی بر سازهای بکار گرفته شده در آن نمی‌باشند، بلکه این سبک موسیقی را معمولاً به واسطهٔ تأثیر آن بر احساس شنونده تعریف می‌کنند. هنرمندان نیو ایج - چه در تک‌نوازی و چه در اجراهای گروهی - از سازهای موسیقی کلاسیک اعم از پیانو، گیتار آکوستیک، فلوت و چنگ، یا سازهای موسیقی الکترونیک، یا حتی سازهای شرقی از قبیل سی‌تار، طبلا و تامبورا استفاده نموده‌اند.

بخش‌هایی از موسیقی نیو ایج دارای همپوشانی قابل توجه با سایر سبک‌های موسیقی از قبیل امبینت، کلاسیک، جاز، الکترونیکا، و چیل‌اوت می‌باشند. برای موسیقی نیو ایج معمولاً یکی از دو تعریف زیر ارائه می‌شود:
* موسیقی‌ای که به منظور استفاده در مدیتیشن یا دیگر مراسم معنوی از قبیل یوگا، چاکرا و طب جایگزین ساخته می‌شود. از جمله هنرمندان برجسته‌ای که هدف خود از ساختن موسیقی نیو ایج را استفاده در مدیتیشن عنوان می‌کنند می‌توان به استیون هالپرن، پل هورن، و دین ایونسن اشاره کرد.
* موسیقی‌ای که فروشگاه‌های موسیقی آن را در بخش نیو ایج می‌گذارند. با توجه به تنوع گستردهٔ آثاری که شرکت‌های ضبط و فروشگاه‌های موسیقی در این رده موسیقی می‌گنجانند، به نظر می‌رسد چنین تعریفی بیشتر یک تعریف عمل‌گرایانه باشد. این تعریف بیشتر شامل آثاری می‌شود که به‌راحتی زیر عنوان سایر سبک‌های شناخته شده و جاافتاده قرار نمی‌گیرند، در عین حال شامل برخی از انواع شناخته شدهٔ موسیقی از قبیل ورلدبیت و گیتار فلامنکو می‌باشد. این تعریف همچنین موسیقی نیو ایج معنوی (تعریف اول) را به عنوان یک زیر مجموعه در بر می‌گیرد. بعضی فروشگاه‌ها این نوع موسیقی را به زیرگروه‌هایی از قبیل «صدای طبیعت»، «پیانو»، «آواها» و غیره تقسیم می‌کنند. آمازون علاوه بر این زیرسبک‌های «سلتیک»، «مدیتیشن»، و «آرامش»، و آی‌تیونزاستور زیرسبک‌های «طبیعت»، «محیط زیست»، «تمدد»، و «سفر» را به رده‌بندی انواع موسیقی خود اضافه کرده‌اند. لیست وبسایت آلمانی سیلنزیو، دارای حدود هفتاد زیرسبک برای موسیقی نیو ایج است.