علینقی مشایخی در خمین متولد شد و تا کلاس نهم دبیرستان در خمین تحصیل کرد. وی سپس، به خاطر علاقه به رشته ریاضی در سال ۱۳۴۲ برای تحصیل در سه سال آخر دبیرستان به تهران آمد و در دبیرستان ادیب مشغول تحصیل شد. در سال ۱۳۴۵ از دبیرستان ادیب تهران دیپلم ریاضی گرفت و همان سال در دانشگاه صنعتی شریف پذیرفته شد. او در خرداد ماه ۱۳۴۹ در رشته مهندسی مکانیک دوره کارشناسی را با احراز رتبه اول از دانشگاه مزبور اخذ کرد. وی سه سال در دانشگاه به عنوان دستیار آموزشی فعالیت نمود؛ و آزمایشگاه ترمودینامیک و انتقال حرارت دانشکده را با نظر اساتید آن دوره راه‌اندازی کرد.

مشایخی در سال ۱۳۵۲ برای تحصیل در دوره دکترا در رشته مدیریت به دانشگاه MIT آمریکا رفت و در اردیبهشت ماه ۱۳۵۷ درجه دکترای خود را دریافت نمود و به عنوان دانشیار تحقیقاتی در آن دانشگاه مشغول به کار شد. در آبانماه سال ۱۳۵۷ به اصرار خود از کار درMIT دست کشید و به ایران بازگشت و در دانشگاه صنعتی اصفهان مشغول کار شد. او به اتفاق همکاران خود در آن دانشگاه رشته مهندسی صنایع را در سال ۱۳۵۸ تأسیس نمود. سپس در سال ۱۳۶۱ به اتفاق تعدادی دیگر از همکاران دانشگاهی دوره کارشناسی ارشد در مهندسی سیستم‌های اقتصادی و اجتماعی را برای اولین بار در کشور و در همان دانشگاه پایه‌گذاری نمود. همچنین در سال‌های اول دهه ۱۳۶۰ به عنوان مشاور محمدتقی بانکی، رئیس سازمان برنامه و بودجه دولت میرحسین موسوی در تدوین برنامه اول توسعه جمهوری اسلامی ایران نقش داشت.

وی سپس در سال ۱۳۶۵ به دانشگاه صنعتی شریف در تهران منتقل شد. در سال ۱۳۶۶ برای فرصت مطالعاتی یک ساله به عنوان استاد مدعو به دانشگاه ایلاتی نیویورک در آلبانی رفت. در بازگشت از فرصت مطالعاتی، دوره معادل کارشناسی ارشد مدیریت سیستم‌ها را در دانشکده صنایع طراحی و راه‌اندازی نمود. این دوره بعداً، تبدیل به دوره رسمی کارشناسی ارشد مدیریت سیستم‌وبهره وری در رشته صنایع شد.

مشایخی مؤسسه عالی آموزش و پژوهش در برنامه‌ریزی و توسعه (که بعدها به موسسه عالی آموزش و پژوهش مدیریت و برنامه‌ریزی تبدیل شد) را راه‌اندازی نمود و از ۱۳۶۸ تا ۱۳۷۴ به عنوان رئیس مؤسسه انجام وظیفه نمود. این مؤسسه فعالیت‌های تحقیقاتی مختلفی در زمینه‌های توسعه، انرژی، حمل و نقل، مدیریت و اقتصاد انجام داد. همچنین در مؤسسه انتشار مجله علمی پژوهشی برنامه و توسعه را پایه‌گذاری کرد. همچنین در شهریور ۱۳۸۶ طی حکمی از سوی مهندس نجابت، مدیر عامل پتروشیمی، به مدیریت عامل شرکت راهبران پتروشیمی منصوب شد. او پیشتر عضو هیئت مدیره شرکت کیسون بوده‌است. وی دروسی همچون اصول مدیریت، حسابداری، بودجه ریزی و کنترل، مدیریت استراتژیک، دینامیک سیستم‌های اقتصادی و اجتماعی، دینامیک صنعتی و سازمان‌های یادگیرنده را تدریس می‌کرد.