در دیدگاه اهل سنت، باقر به عنوان یک مرجع دینی و فقیه و مفسّر قرآن به حساب می‌آید که در زمینه فقه و الهیات بحث‌هایی هم با ابوحنیفه داشته‌است. اگر چه در منابع اهل سنت، باقر یک عالم دینی تراز اول و از راویان مورد وثوق به‌شمار می‌رود، اما در مقایسه با منابع شیعه، احادیث خیلی کمتری از او نقل شده‌است. انتقاد اهل سنت به باقر این بوده‌است که احادیثی که او نقل شده یا از قول کسانی بوده‌است که پیش از او از دنیا رفته بودند، یا باقر در آن زمان نوزادی بیش نبوده‌است.
در واقع باقر، بسیاری از احادیث را بی آنکه به پیامبر نسبت دهد روایت می کرده است و این از نظر شیعه پذیرفته بوده است زیرا او را امامِ معصوم و جانشینِ پیامبر می دانستند که دانش خود را به واسطه پدرانش از پیامبر دریافت می داشته است. دلیل دیگر این بود که بیشتر راوایانِ باقر شیعیان (یا به تعبیر اهل سنت رافضیان) بودند و اهل سنت نقل حدیث از رافضیان را منع کرده بودند. با این وجود ابوحنیفه در حالیکه بیشتر احادیث وارده از اهل سنت را نمی‌پذیرفت، احادیث زیادی از طریقِ باقر و سایر ائمه روایت کرده‌است. همچنین ذهبی از عمرو بن دینار، اعمش، اوزاعی، ابن جریح و قرة بن خالد، به عنوان کسانی از باقر حدیث نقل کرده‌اند، نام می‌برد. همین‌طور ابوزهره از سفیان ثوری، سفیان بن عیینه (محدث مکه) و ابوحنیفه به عنوان کسانی که از محضر علمی باقر استفاده کرده‌اند، یاد می‌کند. طبری، باقر را مرجع ابن اسحاق در نقل سیره می‌داند و خودش هم برخی داستانهای کربلا را از قول باقر نقل کرده‌است.

اهل سنت برخلاف شیعه، باقر را معصوم نمی‌دانند. بعلاوه ادعا دارند باقر بیعت با دو خلیفه اول، ابوبکر و عمر، را مجاز می‌دانسته‌است و از دشمنان آنها تبری جسته‌است. بر اساس روایتی که از ابن عساکر نقل شده‌است، باقر نماز خواندن پشت سر بنی‌امیه را مجاز شمرده‌است. همچنین از ابن کثیر نقل شده‌است که برخلاف اعتقاد شیعه که باقر را یکی از امامان خود می‌دانند، باقر چنین ادعایی نکرده‌است. بعلاوه در حالی که منابع شیعی در توصیفِ یکی از دیدارهای باقر و ابوحنیفه، دیدی نسبتاً منفی از ابوحنیفه ارائه می‌دهند، منابع حنفی او را یکی از شاگردان باقر می‌دانند که باقر در مورد او گفته‌است سنت پیغمبر را زنده خواهد کرد.

تعریف و تحسینهایی زیادی به نقل از منابع اهل سنت دربارهٔ باقر گفته شده‌است. از جمله به نقل از ذهبی، باقر «از کسانی است که بین علم و عمل و آقائی و شرف و وثاقت و متانت جمع کرده و اهلیت برای خلافت داشت» محمد بن منکدر از محدثان اهل سنت، می‌گوید از میان فرزندان زین العابدین، در علم و فضیلت همپایه او «ندیده بودم تا روزی که به محضر فرزندش، محمد باقر، رسیدم.» همچنین گفته می‌شود ابرش کلبی از هشام بن عبدالملک پرسید این کیست که مردم او در میان گرفته مسائل شان را از او می‌پرسند. هشام در جواب گفت «این پیامبر کوفه است، خود را پسر رسول خدا و شکافنده علم و مفسر قرآن می‌داند.» همچنین هشام از او با تعبیر «مفتون به اهل العراق» یعنی کسی که مردم عراق شیفته‌اش هستند، یاد می‌کند.