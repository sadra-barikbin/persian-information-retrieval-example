به محض خروج رونالدینیو از باشگاه، مسی پیراهن شماره ۱۰ او را به ارث برد. او در این فصل، برای جایزهٔ بهترین بازیکن جهان در سال ۲۰۰۸ با ۶۷۸ امتیاز در جایگاه دوم جای گرفت. وی همچنین برای جایزهٔ بهترین بازیکن بازی سازِ فدراسیون بین‌المللی تاریخ و آمار فوتبال، برای دومین سال متوالی در جایگاه دوم جای گرفت.

مسی اولین هت تریک خود را در سال ۲۰۰۹، در کوپا دل ری و در بازی برابر اتلتیکو مادرید به انجام رساند، که در نهایت بارسلونا بازی را ۳ بر ۱ به سود خود به پایان برد. مسی در یکم فوریه ۲۰۰۹ به عنوان بازیکن ذخیره در نیمهٔ دوم وارد زمین شد و دو گل به ثمر رساند و بازی ۱–۰ باختهٔ بارسلونا در برابر ریسینگ سانتاندر را به ۲–۱ تبدیل کرد، که در نهایت بارسلونا بازی را به سود خود به پایان برد. دومین گل مسی در این مسابقه، پنج هزارمین گل بارسلونا در تاریخ لیگ برتر اسپانیا بود. در ۸ آوریل ۲۰۰۹، او دومین گل خود را در برابر بایرن مونیخ و در لیگ قهرمانان اروپا به ثمر رساند و رکورد جدیدی را با ۸ گل زده در این رقابت‌ها برای خود ثبت کرد.

مسی در بازی در برابر رئال مادرید، در سانتیاگو برنابئو دو بار گلزنی کرد (سی و پنجمین و سی و ششمین گل او در آن فصل)، که موجبات باخت ۶–۲ رئال مادرید در آن بازی را فراهم آورد. شکستی که سنگین‌ترین باخت رئال از سال ۱۹۳۰ قلمداد می‌شد. مسی در بازی برابر اتلتیکو بیلبائو یک گل به ثمر رساند و ۲ پاس گل داد، که نهایتاً بارسلونا بازی را ۴–۱ به سود خود پایان برد و مسی اولین کپا دل ری خود را در ۱۳ می‌به بالای سر برد. او به تیم خود کمک کرد تا دومین قهرمانی خود، یعنی قهرمانی در لالیگا را به دست آورد. در ۲۷ می، مسی با گل دقیقهٔ ۷۰ خود در فینال لیگ قهرمانان اروپا بارسلونا را قهرمان کرد. وی همچنین بهترین گلزن آن فصل لیگ قهرمانان، جوانترین آقای گل تاریخ رقابت‌ها با نه گل شد. مسی در آن فصل مهاجم سال یوفا و بازیکن باشگاهی سال یوفا شد. تیم بارسلونا در آن فصل کوپادل ری، لا لیگا و لیگ قهرمانان اروپا را فتح کرد. این اولین بار در تاریخ بود که یک تیم اسپانیایی سه جام مختلف را در یک فصل به دست می‌آورد. مسی آن فصل را با ۳۸ گل و ۱۸ پاس گل به پایان برد.