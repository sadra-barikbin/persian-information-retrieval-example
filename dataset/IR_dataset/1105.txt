این خبرگزاری توسط ابوالفضل فاتح، پایه‌گذاری شده‌است. او که از زمان آغاز به کار ایسنا در آذرماه ۱۳۷۸ تا مهر ماه ۱۳۸۴ مدیرعامل این خبرگزاری بوده‌است، شعار اصلی این رسانه را «هر دانشجو، یک خبرنگار» و «هر ایده یک خبر» قرار داد. 

ایسنا نخستین خبرگزاری غیررسمی ایران و نیز نخستین خبرگزاری ایران است که در سال ۱۳۷۹ به صورت رایگان بر روی اینترنت قرار گرفت و دسترسی به اخبار آن برای همه مخاطبان آزاد شد.

ایده اولیه تأسیس خبرگزاری دانشجویان ایران (ایسنا) به اسفند ماه ۱۳۷۸ بر می‌گردد که پس از تشکیل «سازمان دانشجویان جهاد دانشگاهی» در اوایل همان سال مقرر شد تا این سازمان، برای خود نشریه ای داشته باشد، اما در فرآیند انتشار این نشریه و در جستجوی فرم بهتر فعالیت رسانه ای، پیشنهاد تاسیس خبرگزاری از سوی ابوالفضل فاتح به رییس وقت جهاد دانشگاهی (علی منتظری) و سپس وزارت ارشاد داده شد که نهایتا مجوز آن به دلیل فقدان قانون خبرگزاری های خصوصی یا نیمه دولتی در آن زمان تحت عنوان موسسه ی فرهنگی خبری صادر شد .

هسته اولیه خبرگزاری ایسنا افراد زیر بودند:

* ابوالفضل فاتح مدیرعامل وقتِ خبرگزاری دانشجویان ایران (ایسنا)
*مهرداد آگاهی معاونت اجرایی خبرگزاری (او در سال ۱۳۹۶ به سمت رایزن فرهنگی ایران در اتریش منصوب شد)
* احمدرضا یوسفی، معاونت فنی، اولین کارشناس رسمی جرایم رایانه ای دادگستری، که تا ۱۳۸۹ با خبرگزاری ایسنا همکاری می‌کرد.
*عبدالرضا داوری، معاونت خبر خبرگزاری ایسنا - او در خرداد 79 تنها پس از 9 ماه این خبرگزاری را ترک کرد
*محمد علی نادعلی زاده مدیر کل سیاسی و دومین مدیر عامل 
*میر حمید حسن زاده مسئول اداره خبرنگاران افتخاری و سومین مدیر عامل 
*مسعود حیدری مدیر کل اجتماعی و نخستین مدیر عامل خبرگزاری ایلنا