از جمله روایاتی که از آن در جهت اثبات اسلام آوردن ابوطالب اقامه شده‌است، روایتی است که از جعفر صادق که مجلسی آن را در بحارالانوار، جلد ۳۵، صفحه ۷۲ اینگونه نقل کرده‌است: «مثل ابی طالب مثل اهل الکهف حین اسروا الایمان و اظهروا الشرک فآتاهم الله اجرهم مرتین؛ مثل حکایت ابوطالب، مثل اصحاب کهف است که ایمان خود را مخفی کردند و اظهار شرک نمودند، پس خداوند اجر و پاداش آنان را دو چندان داد.» از دیگر روایات در این زمینه، روایتی است که فضل بن شاذان در کتابش از علی بن ابی‌طالب در معرفی پدرش ابوطالب آورده‌است که علی می‌گوید: «انا ابن صالح المومنین؛ من پسر صالحترین مؤمنان هستم.» در روایتی دیگر از علی بن الحسین (زین العابدین) منقول است که دربارهٔ ایمان ابوطالب گفت: «در شگفتم که چرا مردم در اخلاص ابوطالب تردید دارند، در صورتی که هیچ زن مسلمانی نبایست بعد از اسلام آوردن در حباله شوهر کافر خود بماند و فاطمه بنت اسد که از سابقین در اسلام است، تا هنگام مرگ ابوطالب در نکاح او بود.» روایت دیگری نیز از محمدباقر بر ایمان وی اشاره کرده و از دستور علی بن ابی‌طالب مبنی بر حج گذاردن نیابتی از جانب ابوطالب خبر می‌دهد. همچنین علی بن موسی الرضا در جواب نامه‌ای که به عبدالعظیم حسنی ارسال شده‌است، از کسانی که منکر ایمان ابوطالب می‌باشند، شماتت کرده و اعتقاد به مشرک بودن وی را مساوی با جهنم دانسته‌است.

از دیگر گزارش‌هایی که در ایمان ابوطالب صادر شده‌است، روایاتی است که از برخی صحابه نقل شده‌است، از جمله آنها روایتی است از عبدالله عمر؛ بر اساس این روایت، ابوبکر در روز فتح مکه پدر نابینای خود را برای پذیرش اسلام به نزد محمد آورد و در آن لحظه ابوبکر گفت: «به خدائی که تو را به حق مبعوث کرد من آن روزی که ابوطالب اسلام آورد؛ بیشتر خوشحال بودم تا امروز که پدرم اسلام می‌آورد.» در گزارشی دیگر از ابن‌عباس نقل شده‌است که ابوطالب در زمان مرگ، شهادتین را گفت. همین‌طور ابوذر دربارهٔ شهادتین گفتن ابوطالب در زمان مرگ، آن هم به زبان حبشی اشاره کرده‌است.