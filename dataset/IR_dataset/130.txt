شهرت روحانی بیشتر به دلیل تنظیم و رهبری ارکستر کنسرت یانی است که به همراه ارکستر سلطنتی فیلارمونیک در فضای باز در پارتنون واقع در آتن پایتخت یونان انجام شد. این کنسرت تحسین و نقد بینندگان را در پی داشت که به پربیننده‌ترین برنامهٔ پخش شده از تلویزیون در آمریکا، و دومین موزیک ویدئوی پرفروش در تاریخ جهان پس از موزیک ویدیوی «تریلر مایکل جکسون» تبدیل شد.

شهرداد روحانی تاکنون نه تنها قطعات مختلفی را در سبک‌های متفاوت ساخته، بلکه جوائزی را نیز دریافت نموده‌است. وی همچنین جوائز و بورسیه‌های تحصیلی مختلفی، هم در اروپا و هم در آمریکا نظیر A.K.M Scholarship در وین پایتخت اتریش، و ASCAP Scholarship در لس آنجلس در ایالت کالیفرنیای آمریکا را دریافت کرده‌است.
شهرداد روحانی، از سال ۱۹۸۷ تا ۱۹۹۱ رئیس و رهبر ارکستر سمفونی COTA لس آنجلس بوده‌است. افزون بر این، او رهبری چندین ارکستر سمفونی معتبر را به عنوان رهبر مهمان بر عهده داشته که از آن جمله می‌توان ارکستر سلطنتی فیلارمونیک لندن، ارکستر سمفونیک مینه‌سوتا، سمفونیک کلرادو، سمفونیک سن دیگو، سمفونیک ایندیاناپولیس، سمفونیک نیوجرسی، سمفونی فیلارمونیک زاگرب و سمفونی جوانان آمریکا را نام برد.

روحانی در سال ۱۹۹۸ توسط دولت تایلند برای ساخت قطعه‌ی موسیقی مراسم افتتاحیه و اختتامیه‌ی سیزدهمین دوره بازی‌های آسیایی دعوت شد. این قطعه به عنوان محبوب‌ترین آهنگ این بازی‌ها انتخاب شد.

شهرداد روحانی لوح‌فشرده‌های کلاسیک متعددی نظیر موسیقی باله چایکوفسکی، با همکاری سمفونی رادیو اسلواک برای دیسکاور کخ اینترنشنال تهیه نموده‌است. روحانی در سال ۱۹۹۹ جایزه پیکانس تایلند، که معتبرترین جایزه موسیقی و هنری این کشور است را از آن خود کرد. وی در زمینه ساخت و تنظیم موسیقی فیلم نیز فعال است.

رهبری ارکستر اپرای ونکوور: شهرداد روحانی در ششم ژانویه ۲۰۱۸ ارکستر سمفونیک اپرای ونکوور را در کنسرتی به نام "همه ایرانم" یا "شب موسیقی ایرانی با ارکستر اپرای ونکوور" رهبری کرد. این کنسرت در کانادا و بزرگترین سالن شهر ونکوور، سالن کویین الیزابت برگزار شد. آثاری از آهنگسازان بزرگ ایرانی از دوره مشروطیت تا زمان حاضر در این کنسرت با رهبری شهرداد روحانی اجرا شدند. آثاری از عارف قزوینی، مرتضی نی داوود، روح الله خالقی، جواد معروفی، حشمت سنجری، حسین دهلوی، همایون خرم، کامبیز روشن روان و شهرداد روحانی با ارکستر سمفونیک اپرای ونکوور به رهبری شهرداد روحانی برای بیش از ۲۷۰۰ نفر تماشاگر ایرانی و غیر ایرانی اجرا شدند. شهرداد روحانی در این کنسرت افزون بر رهبری ارکستر، در دو قطعه راپسودی اصفهان و سرزمین مادری، سولیست پیانو نیز بود. پوئم سمفونی ۵۰ دقیقه ای "همه ایرانم" ساخته "کامبیز روشن روان اولین اجرای جهانی اش در این کنسرت با خوانندگی علیرضا قربانی انحام شد.