دیوید بکام یکی از بهترین‌های دنیا در زدن ضربات آزاد محسوب می‌شود و از پاس‌های فوق‌العاده‌ای نیز برخوردار است. او در سال ۱۹۹۹ در لیگ قهرمانان اروپا با تیم منچستر یونایتد مقابل بایرن مونیخ به قهرمانی رسید در این بازی که با نتیجه ۲بر۱ به پایان رسید او دو پاس گل داد و بهترین بازیکن میدان بود.

گلن هودل سرمربی وقت تیم ملی انگلیس بکام را برای حضور در رقابت‌های جام جهانی ۹۸ فرانسه دعوت کرد. او در دو بازی نخست انگلیس نیمکت‌نشین بود. اما در سومین بازی تیم ملی انگلیس مقابل کلمبیا به میدان رفت و گلی زیبا روی یک ضربه آزاد به‌ثمر رساند و در واقع اولین گل ملی خود برای انگلیس را در همین بازی به‌ثمر رساند.

در جام جهانی ۱۹۹۸ و دیدار انگلیس و آرژانتین، درگیری بکام با دیگو سیمئونه منجر به اخراج این بازیکن شد و شاید همین امر نقش زیادی در شکست تیم ملی انگلیس در این بازی حیثیتی داشت. اما بکام همچنان به پیشرفت ادامه داد و درخشش او در سال ۱۹۹۹ وی را در کنار ریوالدو کاندیدای دریافت عنوان بهترین بازیکن اروپا وجهان کرد.

در نوامبر سال ۲۰۰۰ پیتر تیلور سرمربی وقت تیم ملی انگلیس بازوبند کاپیتانی را برای اولین بار در بازی دوستانه انگلیس مقابل ایتالیا بر بازوی دیوید بکام بست. پس از بازنشستگی آلن شیرر و به دنبال او تونی آدامز حالا نوبت به دیوید رسیده بود تا در داخل زمین هدایت بازیکنان تیم ملی انگلیس را بر عهده بگیرید.

اسون گوران اریکسون نیز در اولین حضورش به عنوان سرمربی جدید تیم ملی انگلیس در یک بازی دوستانه در استادیوم ویلا پارک به مصاف اسپانیا رفت و سه بر صفر حریف خود را مغلوب کرد.

بکام در رقابت‌های مقدماتی جام جهانی ۲۰۰۲ عنوان کاپیتانی خود را در تیم ملی انگلیس حفظ کرد در مارس ۲۰۰۱ انگلیس در آنفیلد میزبان فنلاند بود و گل بکام بود که منجر به پیروزی ۲ بر ۱ انگلیسی‌ها برابر فنلاند شد.

کاپیتان تیم ملی انگلیس در بازی‌های مقدماتی یورو ۲۰۰۴ هم برای تیم کشورش درخشید و در چهار بازی نخست تیم ملی انگلیس در مرحله مقدماتی رقابت‌ها گلزنی کرد. اما در دیدار جنجالی انگلیس مقابل ترکیه از بازی اخراج شد و به دنبال آن بازی ماه ژوئن مقابل تیم اسلواکی را از دست داد. در پایان آن فصل تمام توجه مطبوعات معطوف به آینده بکام بود. بازیکنی که مورد توجه آ. اس. رم، آ.ث میلان، رئال مادرید و بارسلونا قرار گرفته بود و همه این تیم‌ها خواهان جذب او بودند.

در تابستان سال ۲۰۰۴ بکام بازی‌های بسیار ضعیفی را در رقابت‌هایی یورو ۲۰۰۴ از خود به نمایش گذاشت و با از دست دادن دو پنالتی حساس موجبات حذف تیم ملی انگلستان از گردونه این رقابت‌ها را فراهم کرد.

دیوید بکام در سال ۲۰۰۶ در جام جهانی المان به همراه تیم انگلستان به مقامی دست نیافت.

تیم ملی انگلستان با مربیگری استیو مک لارن از صعود به مرحله نهائی یورو ۲۰۰۸ بازماند تا مک لارن جای خود را به فابیو کاپلو دهد.

کاپلو با دعوت دوباره از بکام بازوبند کاپیتانی را مجدداً به وی داد و در بازی دوستانه مقابل آمریکا
طی مراسمی از بکام بابت صدمین بازی ملی تجلیل شد.