سلمان خدادادی در سال ۱۳۴۱ در شهر ملکان زاده شد. دوره جوانی او با وقوع انقلاب ۱۳۵۷ در ایران، مصادف بود. با پیروزی انقلاب و تشکیل وزارت اطلاعات خیلی زود جذب دستگاه اطلاعاتی و امنیتی جمهوری اسلامی شد. در جریان اعدام‌های دهه شصت از عناصر اطلاعاتی آذربایجان شرقی بود. خدادادی پس از یک دهه فعالیت در اداره اطلاعات آذربایجان، با جلب حمایت جامعه روحانیت مبارز، برای انتخابات دوره چهارم مجلس از حوزه انتخابیه بناب و ملکان، که در آن زمان یک نماینده در مجلس داشتند اعلام نامزدی کرد ولی موفق به کسب آراء لازم نشد و از ورود به مجلس چهارم بازماند تا بعنوان معاون مدیرکل اداره اطلاعات اردبیل به فعالیت‌های خود ادامه دهد.

چهار سال بعد در سال ۱۳۷۴ بار دیگر شانس خود را برای ورود به مجلس امتحان کرد و این بار برخلاف باور عمومی توانست به عنوان نماینده بناب و ملکان انتخاب شود، اما صحت انتخابات توسط مردم بناب زیر سؤال رفت و اعتراضات مردم به درگیری مسلحانه و کشته شدن جمعی از متعرضان منجر شد چراکه آنها بر این باور بودند که مردم بناب به نامزدی از شهر ملکان رای نداده و نمی‌دهند بنابراین نمی‌توانستند صحت انتخابات را تأیید کنند. اما در نهایت به عنوان عضو بدنه وزارت اطلاعات علی فلاحیان، وارد مجلس پنجم شد و موفق شد موافقت دولت هاشمی رفسنجانی و مجلس پنجم برای تفکیک حوزه انتخابیه بناب و ملکان را دریافت کند تا از مجلس ششم یک نماینده از بناب و یک نماینده از ملکان راهی مجلس شوند.

در مجلس اصلاح طلب ششم، سلمان خدادادی، به کمیسیون بهداشت و درمان رفت بی آنکه سابقهٔ فعالیت در حوزه درمانی داشته باشد. در این دوره او نماینده ساکت و در حاشیه ای بود. خدادادی اما در حوزه انتخابیه چهره مقبولی بود و توانست برای بار سوم وارد مجلس شود ولی در مجلس هفتم به اتهام تجاوز به منشی خود و یکی از دختران مراجعه کننده به دفتر نمایندگان بازداشت و راهی زندان اوین شد. خبری که از سوی مقام‌های قوه قضاییه و رئیس مجلس هفتم تأیید شد. خدادادی در حالی راهی زندان شد که موفق شده بود آراء لازم برای ورود به مجلس هشتم را جلب کند اما این بار با مسئله رد اعتبارنامه اش توسط نمایندگان مجلس هشتم روبرو شد. فاطمه آلیا و فاطمه رهبر دو تن از نمایندگان زن مجلس هشتم که در جریان فساد اخلاقی این نماینده مجلس بودند خواستار ابطال اعتبارنامه اش شدند. اعتبار نامه خدادادی در شعبه مربوطه رد شد ولی در جریان رسیدگی به پرونده اش در صحن مجلس، به دستور علی لاریجانی، جلسه مجلس غیر علنی شد و پس از نیم ساعت مذاکره در جلسه غیر علنی، و در حالی که تعدادی از مردم ملکان در مقابل مجلس تجمع کرده و خواستار اخراج او از مجلس بودند، نمایندگان مجاب شدند که به اعتبار نامه خدادادی رای مثبت دهند. او پیش از تأیید اعتبارنامه اش در جمع هوادارانش در ملکان با پیش‌بینی اینکه اعتبارنامه اش تأیید می‌شود، گفته بود: «مراحل پرونده در شعبه بازپرسی به اتمام رسیده و منتظر تشکیل دادگاه هستم لذا در مورد پرونده قضایی ا*م تا به حال سخنی نگفته‌ام و مصاحبه نخواهم کرد و معتقدم این مسائل باید در دستگاه قضایی پیگیری شود و اگر حرفی بزنم که برخی از انقلاب رنجیده خاطر شوند آب به آسیاب دشمن ریختن است و موجب خشنودی دشمنان و رادیوهای بیگانه می‌شود.»

در انتخابات مجلس نهم، نام سلمان خدادادی در فهرست نمایندگان رد صلاحیت شده قرار گرفت تا از ورود به مجلس نهم محروم شود. خدادادی از آنجا که در مجلس پنجم در کمیسیون امنیت ملی حضور داشت، رابطه نزدیکی با حسن روحانی و جمع دیگری از اعضای کابینه روحانی داشت به همین دلیل از حامیان روحانی در انتخابات ۹۲ بود و پس از انتخاب او به ریاست جمهوری ایران به عنوان گزینه اصلی استانداری بوشهر مطرح شد تا بر کرسی فریدون حسنوند استاندار وقت بوشهر که او نیز از نیروهای وزارت اطلاعات اما طیف احمدی‌نژاد این وزارتخانه بود تکیه بزند ولی به دلایل نامعلوم روحانی از این تصمیم منصرف شد تا خدادادی به عنوان مشاور جواد ظریف وزیر امورخارجه گمارده شود. دوسال بعد، خدادادی بار دیگر اسب خود را برای بازگشت به مجلس زین کرد. صلاحیت او در انتخابات دهمین دوره مجلس توسط هیئت نظارت رد شد ولی با لابی ای که با شورای نگهبان داشت توانست از فیلتر این شورا بگذرد و خود را در معرض رای مردم بگذارد و با کسب بالای پنجاه درصد آراء راهی مجلس دهم شود. او در این انتخابات از حمایت ائتلاف امید نیز برخوردار بود و توانست آراء لازم جهت ریاست کمیسیون اجتماعی مجلس دهم را از آن خود کند.