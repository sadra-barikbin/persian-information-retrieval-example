بیمارستان نمازی، بیمارستانی است در شهر شیراز واقع در استان فارس کشور ایران. محمد نمازی، در سال ۱۳۲۹ خورشیدی، این بیمارستان را بنیان گذاشت. این بیمارستان تحت پوشش دانشگاه علوم پزشکی شیراز اداره می‌شود و نوع فعالیت آن آموزشی درمانی می‌باشد. ۸۲۴ تخت‌خواب در این بیمارستان فعال است.

بیمارستان نمازی، یک بیمارستان عمومی، آموزشی، تخصصی و فوق تخصصی است. این بیمارستان یکی از مراکز آموزشی درمانی دانشگاه علوم پزشکی شیراز و موقوفهٔ محمد نمازی است. در این مرکز آموزشی درمانی، همزمان با ارائه خدمات درمانی و تشخیصی به مراجعه کنندگان محترم، آموزش دانشجویان پزشکی در مقاطع مختلف نیز انجام می‌شود. می‌توان گفت که همهٔ دانشجویان دانشگاه علوم پزشکی شیراز، بخشی از دوره آموزشی خود را در این بیمارستان می‌گذرانند. آموزش پزشکی، زیر نظر دانشکده پزشکی و آموزش پرستاری، زیر نظر دانشکده پرستاری انجام می‌شود. دفترهای دوازده گروه آموزشی در بیمارستان نمازی مستقر هستند که با همکاری معاونت آموزشی-پژوهشی بیمارستان بر امر آموزش دانشجویان نظارت دارند.

فیلدهای آموزشی حاضر در بیمارستان:ارتوپدی، جراحی عمومی، جراحی وسکولار، جراحی پلاستیک، جراحی قلب، بیهوشی، مغز و اعصاب، جراحی مغز و اعصاب، قلب، داخلی، نفرولوژی، غدد، گوارش، جراحی اطفال، ریه اطفال، نوزادان، اطفال، پزشکی هسته ای، رادیوتراپی، رادیولوژی، یورولوژی، طب اورژانس، پاتولوژی، هماتولوژی، پیوند اعضاء، پزشکی اجتماعی، پزشک خانواده، دندانپزشکی، روان پزشک مقیم، پزشکی قانونی، یوروآنکولوژی
بیمارستان نمازی یک بیمارستان عمومی، تخصصی و فوق تخصصی ارجاعی است که با دارا بودن حدود ۴۵۰۰ نفر پزشک و پرسنل و حضور اساتید مطرح در سطح کشور و بین‌الملل، علاوه بر استان فارس به بیماران استان‌های مجاور نیز خدمات درمانی ارائه می‌دهد.