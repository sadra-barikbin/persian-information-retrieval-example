تیم اولیه نویسندگان سریال با حضور نویسندگانی هم‌چون کریس شریدان، دنی اسمیت، گری جنتی، ریکی بلیت، نیل گولدمن، گرت داناوان، مت ویتزمن و مایک بارکر، شکل گرفت. روند نوشتن فیلم‌نامه‌های فامیلی گای، این گونه است که ۱۴ نویسنده فیلم‌نامه‌های خود را می‌نویسند و در اختیار سایر نویسندگان قرار می‌دهند تا آن‌ها فیلم‌نامه‌هایشان را بخوانند. فامیلی گای شیوه‌ای در پیش گرفته که پیرو آن، در چندین سکانس، تصویر عوض می‌شود و خاطره‌ای از گذشته، آینده یا هر آنچه در ذهن شخصیت‌های سریال هست، نشان داده می‌شود. اگر تعداد این‌گونه سکانس‌ها در فیلم‌نامه کم باشد، نویسندگان سعی می‌کنند تا بر تعداد آن‌ها بیفزایند. سپس مک‌فارلن و بقیه تیم نویسندگی تلاش می‌کنند تا بخش‌های خنده‌دار بیشتری به فیلم‌نامه اضافه کنند. مک‌فارلن می‌گوید به دلیل این که طراحی‌های این سریال با دست انجام می‌شود، تولید هر قسمت از این مجموعه، حدود ده ماه طول می‌کشد. به همین دلیل است که وقایع زمان پخش مجموعه، در آن مطرح نمی‌شود. بیشتر نویسندگانی که در ابتدا برای این مجموعه، فیلم‌نامه می‌نوشتند، هرگز در حوزهٔ پویانمایی کار نکرده بودند و بیشتر آن‌ها برای سریال‌های کمدی موقعیت، فیلم‌نامه نوشته بودند.

در مصاحبه‌ای که در دی‌وی‌دی فصل اول این مجموعه با مک‌فارلن انجام شده‌است، او می‌گوید که به سریال‌های رادیویی دهه‌های ۳۰ و ۴۰ میلادی که از جمله آن‌ها یک سریال دلهره‌آور به نام Suspense می‌باشد، علاقهٔ زیادی دارد و به همین دلیل برای برخی قسمت‌ها، نام‌هایی انتخاب می‌کند که به قتل و مرگ ارتباط دارد، مانند "مرگ سایه دارد" و "تصمیم قتل" که به ترتیب قسمت‌های اول و چهارم فصل اول این سریال می‌باشند. مک‌فارلن بعداً اعلام کرد که تیم نویسندگی تصمیم گرفته این‌گونه نام‌گذاری قسمت‌ها را کنار بگذارد، زیرا ارتباط دادن آن‌ها به داستان سریال، دشوار است.

استیو کالاگان با نوشتن ۱۸ اپیزود از این سریال، در بین نویسندگان این مجموعه رکورددار است. بسیاری از نویسندگان، این مجموعه را ترک کردند تا روی سریال‌های دیگر کار کنند. نیل گولدمن و گرت داناوان پس از هشت سال کار کردن روی این سریال، از تیم جدا شدند و سیزده قسمت از سریال ان‌بی‌سی به نام Scrubs را نوشتند و هم‌چنین تولیدکنندهٔ اجرایی این سریال نیز شدند. مایک بارکر و مت ویتزمن هم به همراه مک‌فارلن سریال بابای آمریکایی! را خلق کردند.

با اعتصاب نویسندگان آمریکایی (۲۰۰۸–۲۰۰۷)، تولید این سریال نیز در دسامبر ۲۰۰۷ و در چند بازهٔ زمانی بعد از آن، متوقف شد. فاکس چندین اپیزود را بدون تأیید نهایی مک‌فارلن تولید کرد. اگرچه مک‌فارلن نمی‌خواست در آن دوره، تولید سریال ادامه یابد، اما با توجه به قراردادش با فاکس، مجبور شد تا کارش را ادامه بدهد. تولید این سریال پس از پایان اعتصاب، به صورت رسمی شروع شد و پخش عادی آن از ۱۷ فوریه ۲۰۰۸ آغاز شد.