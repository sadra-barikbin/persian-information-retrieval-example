نوار غزه یا باریکه غزه (به عربی: قطاع غزة ) ناحیه‌ای است نوار گونه که در کنار دریای مدیترانه و در منطقه خاورمیانه قراردارد. کشور فلسطین شامل دو منطقه جدا از هم به نام‌های کرانه باختری رود اردن و بخش خودگردان نوار غزه است که در دو سوی اسراییل قرار دارند و این سه با هم سرزمین فلسطین را تشکیل میدهند. کرانه باختری در شرق سرزمین فلسطین و غزه در جنوب غربی آن است.

نوار غزه از جنوب غربی با مصر و از شمال و شرق با اسرائیل هم‌مرز است. نوار غزه درازای ۴۱ کیلومتر و پهنای ۶ تا ۱۲ کیلومتری و مساحتی برابر ۳۶۰ کیلومتر مربع دارد. نوار غزه نامش را از شهر غزه که بزرگ‌ترین شهر در منطقه نوار غزه‌است، می‌گیرد. بخش‌هایی از همین سرزمین کوچک هم به عنوان منطقه‌ی حائل میان غزه و اسراییل به شمار می‌آید و از این رو برای غزه‌ای ها استفاده از آن نشدنی است.

در سال ۲۰۲۰ بیش از ۱ میلیون و ۹۰۰ هزار تن در غزه زندگی می‌کنند که همگی فلسطینی هستند. ۹۸ تا ۹۹ درصد مردم غزه، مسلمان سنی، کمتر از یک درصد مسیحی هستند. شمار کمی هم بیدین اند یا دین خود را اعلام نکرده‌اند. تا سال ۲۰۰۵ شماری از یهودی اسراییلی نیز در غزه ساکن بودند، ولی با انحلال سکونت‌گاه‌ها،یهودیان آنجا زندگی نمی کنند. (برآورد ۲۰۱۲). مردم غزه به عربی سخن می‌گویند ولی دو زبان عبری و انگلیسی نیز میان فلسطینیان رواج دارد. غزه جمعیتی بسیار جوان (۱۸ سال میانگین) دارد.

جمعیت بسیار بزرگ نسبت به میزان اندک زمین، به همراه نرخ باروری و رشد جمعیت بالای غزه (۲/۱۳ درصد سالانه) به تراکم جمعیتی بسیار بالا (۵/۳۲۸ تن در هر کیلومتر مربع) انجامیده که از این دید غزه در میان کشورهای جهان از متراکم‌ترین هاست. تنها دو کشور مستقل جهان (ماکائو و سنگاپور) تراکم جمعیتی بیش از این دارند. با چنین جمعیت بسیاری، به گزارش ۲۰۱۸ سازمان ملل متحد، غزه تا سال ۲۰۲۰ درخور زیست نخواهد بود.

نوار غزه از سوی دو کشور همسایه‌ی خود، اسراییل و مصر، مورد حصر قرار گرفته و مردم غزه حق ورود و خروج از این منطقه را ندارند. اسرائیل همچنین حریم هوایی و آبی غزه را بلوکه کرده و غزه حتی توانایی انجام صادرات و واردات قانونی را نیز از دست داده است.

تا پیش از تابستان ۲۰۰۵، منطقه غزه در اشغال نظامی رسمی اسرائیل بود که ۷۷۰۰ اسرائیلی در چند شهرک در غزه می‌زیستند اما پس از عقب‌نشینی اسراییل از این منطقه، این شهرک‌ها تخلیه شدند و کنترل منطقه غزه به دولت خودگردان فلسطین سپرده شد، گرچه کنترل عملی (دفاکتو) غزه همچنان در دست اسراییل است و این کشور حریم‌های هوایی و آبی غزه را در دست دارد و حق ورود نظامی به غزه را در هر زمان دارد . حماس در سال ۲۰۰۷ پس از نبرد غزه ۲۰۰۷، نیروهای دولت خودگردان را از این منطقه بیرون کرد و کنترل آن را به دست گرفت. غزه تا سال ۲۰۱۴ در کنترل حماس بود تا اینکه با توافق جنبش فتح حماس یک دولت وفاق میهنی به نخست‌وزیری رامی حمدالله برای تمام فلسطین (شامل کرانه باختری و نوار غزه) تعیین شد.

فلسطینیان نوار غزه در بخش‌های گوناگون زندگی چون تهیه‌ی آب، برق و فناوری‌های ارتباطاتی وابسته به دولت اسرائیل اند.