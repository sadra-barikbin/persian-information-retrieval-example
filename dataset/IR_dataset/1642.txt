باشگاه فوتبال آرسنال یک باشگاه فوتبال انگلیسی در شمال شهر لندن است که موفق به کسب ۱۳ عنوان قهرمانی در لیگ برتر انگلستان، ۱۴ قهرمانی در جام حذفی فوتبال انگلستان ، ۱۶ قهرمانی در جام خیریه انگلستان و دو قهرمانی در جام اتحادیه فوتبال انگلستان شده‌است. آن‌ها رکورددار طولانی‌ترین مدت صدرنشینی بدون وقفه در لیگ فوتبال انگلیس، بیشترین بازی بدون باختِ پیاپی (۴۹ بازی) و همچنین قهرمانی بدون شکست در یک فصل (۰۴–۲۰۰۳) می‌باشند و توانستند اولین و تنها تیمی در تاریخ لیگ برتر باشند که جام طلایی را بدست می‌آورند. 

باشگاه فوتبال آرسنال در سال ۱۸۸۶ در محله وول‌ویچ واقع در جنوب‌شرقی لندن شکل گرفت و در سال ۱۸۹۳ میلادی برای اولین بار از جنوب انگلستان به فوتبال لیگ پیوست. در سال ۱۹۱۳ میلادی آن‌ها به شمال شهر لندن در منطقه هایبری و ورزشگاه آرسنال نقل مکان کردند. در دهه ۱۹۳۰ میلادی آرسنال موفق به کسب پنج عنوان قهرمانی در چمپیونشیپ و دو قهرمانی در جام حذفی شدند. پس از یک دوره رکود در سال‌های پس از جنگ آن‌ها موفق به کسب قهرمانی در لیگ و جام حذفی (موسوم به دوبل) در فصل‌های ۷۱−۱۹۷۰، ۹۸–۱۹۹۷ و ۰۲–۲۰۰۱ شدند، همچنین در سال ۲۰۰۶ به فینال لیگ قهرمانان اروپا رسیدند.

آرسنال رقابتی دیرینه با همسایه‌اش تاتنهام دارد که آن‌ها به‌طور منظم شهرآورد شمال لندن را برگزار می‌کنند. همچنین باشگاه آرسنال در رده هفتم باارزش‌ترین باشگاه‌های فوتبال جهان در سال ۲۰۱۹ با ارزش تقریبی ۲٬۳ میلیارد دلار قرار گرفته‌است. در ۲۶ سپتامبر ۲۰۱۸، استن کرونکی توانست با خرید کل سهام باشگاه، مالکیت اصلی باشگاه فوتبال آرسنال را تحت زیرمجموعه هولدینگ شرکت تفریحی و ورزشی کرونکی درآورد.

آرسنال تنها تیم در تاریخ لیگ برتر انگلیس که توانسته بدون حتی متحمل شدن یک باخت به قهرمانی برسد. این تیم در فصل ۲۰۰۴–۲۰۰۳ با هدایت آرسن ونگر توانست با ۲۶ پیروزی و ۱۲ تساوی عنوان قهرمانی لیگ برتر را بدست آورد؛ و توانست در انتهای فصل تنها جام طلایی اهداء شده در تاریخ لیگ برتر انگلیس را بدست آورد و لقب شکست ناپذیران را به خود اختصاص دهد. آرسنال توانست با کسب ۹۰ امتیاز بالاتر از چلسی و منچستر یونایتد، تیم‌های پر قدرت آن زمان انگلستان با اختلاف فراوان تیم اول لیگ برتر جزیره لقب گرفت.