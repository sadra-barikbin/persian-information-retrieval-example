پردیس مرکزی دانشگاه اورگن با مساحتی بیش از یک میلیون متر مربع شامل بیش از ۶۰ ساختمان اصلی و حدوداً ۵۰۰ گونه طبیعی درخت است. محوطه اصلی دانشگاه به‌طور کلی به سه بخش مرکزی، قدیمی و جنوبی تقسیم می‌شود. عمده ساختمان‌های آموزشی دانشگاه واقع در خیابان سیزدهم شرقی پردیس مرکزی است که بیشترین ترافیک عابران پیاده داخل دانشگاه را دارد. مراکز تفریحی و انجمن‌های اجتماعی نیز در مرکز پردیس دانشگاه واقع شده‌اند. ساختمان‌های اقامتی واقع در قسمت شرقی و همچنین مراکز ورزشی در بخش جنوبی دانشگاه قرار گرفته‌اند که از آن جمله استادیوم ورزشی "آوتزن" Autzen Stadium، ورزشگاه خانگی تیم فوتبال مطرح "اورگن داکز" با گنجایش ۵۴۰۰۰ نفر و همچنین ورزشگاه Hayward Field زمین خانگی تیم دو و میدانی داکز، که محل برگزاری مسابقات مهمی از جمله مسابقات المپیک دو و میدانی ایالات متحده٬ مسابقات قهرمانی دو و میدانی NCAA و مسابقات قهرمانی USATF می‌باشد. همچنین زمین خانگی تیم بیسبال داکز به نام پی کی پارک PK Park، زمین سرپوشیده تمرین فوتبال به نام موهوفسکی سنتر (Moshofsky Center) و زمین روباز ورزشی کیلکنی (Kilkenny Field) از دیگر امکانات ورزشی این دانشگاه است.

مرکز رفاهی " انجمن یادبود اِرب" (The Erb Memorial Union) واقع در ضلع جنوب شرقی تقاطع خیابان سیزدهم و خیابان دانشگاه، امکانات رفاهی متنوعی را برای دانشجویان این دانشگاه فراهم می‌کند. این مرکز شامل سالن غذاخوری، رستوران ها، کافه ها، انجمن‌های دانشجویی، اتاق‌های کنفرانس، فضاهای مخصوص اجرا و پرفورمانس، ایستگاه رادیویی دانشگاه (88.1 KWVA) و سایر دفاتر و مراکز دیگر است. جنوب انجمن یادبود ارب، مرکز تفریحی-دانشجویی (SRC) این دانشگاه واقع شده‌است. این مرکز امکانات تفریحی - ورزشی گوناگونی را جهت استفاده دانشجویان فراهم می‌آورد که شامل سالن بدنسازی مجهز، استخر سرپوشیده، سالن صخره نوردی، زمین اسکواش، زمین‌های سرپوشیده تنیس، چندین زمین چمن روباز به همراه پیست دو و میدانی و همچنین تعدادی زمین تنیس روباز می‌باشد.

در این دانشگاه هشت خوابگاه و مرکز اقامتی قرار دارد که خوابگاه جدید و مجهز دیگری به ارزش ۷۵ میلیون دلار در حال احداث می‌باشد. این مرکز ۴۵۱ تخت خوابه جهت استفاده دانشجویان مقطع کارشناسی پیش‌بینی شده که ساخت آن بخشی از اهداف برنامه افزایش تعداد دانشجویان این مقطع به حدود ۲۴۰۰۰ دانشجو در سال‌های آینده را تأمین می‌کند.

علاوه بر مراکز فوق دانشگاه اورگن همچنین مراکز و ساختمان‌های دیگری خارج از پردیس مرکزی دارد که از آن جمله "پارک تحقیقاتی ریورفرانت" (Riverfront Research Park) واقع در بلوار فرانکلین است که یکی از بحث برانگیزترین مراکز تحقیقاتی هوش مصنوعی به همراه آزمایشگاه‌های پژوهشی هوش محاسباتی است. دانشگاه اورگن همچنین دانشکده دیگری در شهر قدیمی پورتلند دارد که شامل مرکز مطالعات شهری دانشکده هنر و معماری، مدرسه حقوق و مدرسه ارتباطات و روزنامه‌نگاری است. همچنین دفاتر اداره ورزش دانشگاه و فروشگاه تیم‌های ورزشی داکز نیز در این دانشکده واقع است.