پساقاعدگی یا منوپوز یکی از دوره‌های طبیعی زندگی اغلب زنان است که در آن قاعدگی برای همیشه متوقف می‌گردد و آنان دیگر قادر به بچه دار شدن نخواهند بود. پساقاعدگی معمولاً در حدود سن ۴۹ تا ۵۲ سالگی آغاز می‌شود.ولی میتواند در هر سنی اتفاق بیفتد در این زمان تخمدانها به میزان کمتری هورمونهای زنانه، به خصوص استروژن را ترشح کرده و سبب بروز علائم پساقاعدگی می‌شوند. درابتدا عادت ماهیانه نامرتب شده و سپس به‌طور کامل قطع می‌شود. زنانی که به مدت یک سال عادت ماهیانه نداشته باشند پساقاعده محسوب می‌شوند. تغییرات هورمونی در پساقاعدگی ابتدا با افزایش هورمون تحریک کننده فولیکول (FSH) همراه است که در سال‌های بعد منجر به افزایش هورمون لوتئینه کننده (LH) می‌شود. مطالعات نشان می‌دهد افزایش FSH در طی پساقاعدگی منجر به کاهش تولید inhibin B (گلیکوپروتئین دایمری که FSH را مهار می کند) می‌شود. بنابراین افزایش FSH به عنوان شاخص اولیه پساقاعدگی (پیری باروری) شناخته می‌شود. علاوه بر تغییرات در سطوح FSH و LH، میزان استروژن تولید شده در دوران پساقاعدگی کاهش چشمگیری دارد.پساقاعدگی با یک سری تغییرات جسمی و روحی همراه است. برخی از علائمی که با یائسگی به وجود می‌آیند مانند گرگرفتگی، تپش قلب، تعریق، اضطراب و بی خوابی در ابتدای یائسگی شدت بیشتری داشته، ولی با گذشت زمان بهبود می‌یابد. بعد از یائسگی خطر ابتلا به مشکلاتی از قبیل پوکی استخوان، بیماری‌های قلبی وعروقی، بی‌اختیاری ادرار، کم شدن ترشحات زنانه و افسردگی افزایش می‌یابد.
برداشت تخمدان‌ها طی عمل جراحی منجر به ایجاد پساقاعدگی زود هنگام می‌شود . پساقاعدگی طبیعی فرایندی تدریجی و شامل چهار مرحله زیر می‌باشد:

1)    پیش از پساقاعدگی: علائم فیزیکی پساقاعدگی سال‌ها قبل از آخرین دوره قاعدگی شروع می‌شود. دوره پیش از پساقاعدگی مرتبط به زنی است که قابلیت باروری، از اولین تا آخرین دوره قاعدگی، دارد.

2)      نزدیک پساقاعدگی یا انتقال پساقاعدگی: این دوره اشاره به سال‌های بلافاصله قبل از پساقاعدگی دارد که متوسط مدت زمان این دوره تقریباً چهار سال است. در طی این مدت، تخمدان‌ها به تدریج آزاد کردن تخمک و تولید استروژن و هورمون های دیگر (پروژسترون، آندروژن، تستوسترون) را متوقف می‌کنند. در سال‌های قبل از قاعدگی آخر نوسانات هورمونی و بی نظمی در قاعدگی اتفاق می‌افتد. در بعضی موارد، میزان استروژن ممکن است بالاتر باشد، که ممکن است علائم مشابه سندرم پیش از قاعدگی (PMS)را ایجاد کند. در قبل و بعد از آخرین قاعدگی زمانی که سطح استروژن کاهش می‌یابد، ممکن است نشانه هایی از قبیل گرگرفتگی، خشکی واژن و نوسانات خلقی مشاهده شود. اگرچه این دوره متمرکز بر تغییرات عملکردی در سیستم تولیدمثلی می‌باشد ولی با این حال، علائم این دوره به طور عمده به صورت طبیعی عصبی هستند.

3)    پساقاعدگی : پساقاعدگی به یک رویداد خاص یعنی زمان آخرین قاعدگی فرد، اشاره می‌کند. پساقاعدگی را زمانی که قاعدگی به مدت ۱۲ ماه متوالی در صورتی که در غیاب علل دیگر اتفاق نیفتد می‌توان تایید کرد.

4)    پساقاعده شدن یا پس از پساقاعدگی: این دوره بعد از آخرین قاعدگی شروع می‌شود و تا آخر زندگی فرد ادامه می‌یابد. اگرچه علائم پساقاعدگی پس از یک یا دو سال به تدریج کاهش می‌یابد اما فرد پساقاعده در معرض خطر عوارض طولانی مدت پساقاعدگی مرتبط با سطوح پایین‌تر استروژن می‌باشد. از جمله این عوارض بالقوه در زنان بعد از پساقاعدگی پوکی استخوان و بیماری‌های قلبی عروقی می‌باشد.

تعریف بالینی دوره نزدیک پساقاعدگی متمرکز بر تغییرات عملکردی در سیستم تولیدمثلی می‌باشد ولی با این حال، علائم این دوره به طور عمده به صورت طبیعی عصبی هستند. شرایط چندگانه‌ایی که در طول دوره نزدیک پساقاعدگی ظاهر می‌شوند مانند بی‌خوابی، افسردگی، شکایت‌های ذهنی و کاهش شناختی با افزایش خطر بیماری‌های عصبی، به خصوص بیماری آلزایمر همراه است. بیماری های چندگانه تحلیل برنده عصبی، از جمله بیماری آلزایمر و مالتیپلکس اسکلروزیس (MS)، در زنان پساقاعده نسبت به زنان در قبل از پساقاعدگی شایع‌تر می‌باشد. اکثر زنان از دوره نزدیک پساقاعدگی بدون اثرات نامطلوب دراز مدت عبور می‌کنند؛ با این حال، بخش قابل توجهی از زنان از این گذار با افزایش خطر ابتلا به بیماری‌های عصبی روبه‌رو می‌شوند. دوره نزدیک پساقاعدگی با تغییرات شدید در علائم عصبی شناخته شده است که این امر با کاهش متابولیسم گلوکز در مغز همراه می‌باشد.

کاهش استروژن در پساقاعدگی و به تبع آن افزایش استرس اکسیداتیو در بدن از جمله مغز ریسک ابتلا به بیماری‌های اختلال عصبی مختلف از جمله بیماری آلزایمر را در زنان پساقاعده افزایش می‌دهد.