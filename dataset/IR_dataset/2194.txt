مواد لازم: گوشت چرخ‌کرده، پیاز، گوجه فرنگی، نمک و سماق.

اول تعدادی گوجه فرنگی را دو نیم می‌کنیم و روی سطح بریده شدهٔ آن‌ها نمک و کمی سماق می‌پاشیم و می‌گذاریم کنار تا آماده باشد. سپس گوشت چرخ کرده تازه (یا یخی، که یخ آن قبلاً وارفته) را با مقداری پیاز رنده شده و مقدار کافی نمک فلفل و خوب مخلوط می‌کنیم، بعد کباب‌ها را دانه دانه به شکل دلخواه در تابه می‌چینیم و در آن کمی آب می‌ریزیم و در آن را می‌گذاریم تا در اثر گرمای آب و بخار، گوشت آبپز شود وقتی یک روی کباب‌ها پخت، آن‌ها را پشت و رو می‌کنیم تا روی دیگرشان نیز بپزد، سپس روی آن‌ها سماق می‌پاشیم و گوجه‌هایی را که از قبل آماده، کنار گذاشته بودیم را روی کباب‌ها می‌چینیم. در ظرف را می‌گذاریم و منتظر می‌شویم، مدت زمانی که گوجه‌ها نیاز دارند تا پخته شوند و آب بیندازند، به اندازه‌ای است تا سوی دیگر کباب‌ها نیز پخته شود، پس در ظرف را باز می‌کنیم اگر گوجه‌ها به اندازهٔ کافی آب انداخته بودند و شُل شده بودند حرارت زیر ظرف را خاموش می‌کنیم. این غذا با پلو بسیار لذیذ است و به این دلیل که گوشت آن آبپز می‌شود به میزان کمتری از مواد مغذی گوشت ازدست می‌رود.

تذکر: 
* در میانهٔ پخت کباب‌ها اگر آب غذا تمام شد باید به آن کمی آب اضافه کنیم تا خشک نشود و کباب‌ها نسوزد.
* اگر در گوشت چرخ کرده کمی چربی وجود داشته باشد، کباب لذیذتر خواهد بود.
* برخی برای تهیه کباب تابه‌ای آن را در روغن سرخ می‌کنند، با سرخ کردن گوشت در روغن، کباب سفت تر خواهد شد و باید مراقب بود تا کباب به اندازهٔ کافی باریک باشد تا سفت نشود ولی در روش گفته شده در بالا، گوشت بسیار نرم خواهد بود.
* در ایران دو نوع سماق وجود دارد، سماقی که در حین پخت غذا از آن استفاده می‌شود و سماقی که روی غذاهای پخته شده مانند برنج کباب کوبیده ریخته می‌شود، در پخت کباب تابه‌ای حتماً باید از سماق نوع دوم استفاده کرد.