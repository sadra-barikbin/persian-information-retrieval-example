امیر قلعه نویی چهار دوره به عنوان سرمربی در لیگ قهرمانان آسیا هدایت تیم‌های استقلال و سپاهان را به عهده داشته که حاصل عملکرد او یک دورهٔ ناموفق و یک دورهٔ موفق با هر یک از این دو تیم بوده‌است. او در طی این ۴ دوره در این جام در مجموع ۳۱ بازی ۱۴ برد، ۱۰ مساوی، و هفت باخت را در کارنامه خود دارد.

در نخستین دوره‌ای که قلعه نویی مربیگری استقلال در مسابقات آسیایی را داشت، یعنی در سال ۲۰۰۹، موفق به گرفتن نتایج خوبی نشد. او در سه بازی خانگی که روی نیمکت استقلال نشست، تنها ۳ تساوی به دست آورد. تیم او در شرایطی در آسیا نهایتاً با چهار امتیاز حذف شد که مانند سال اول حضور پرویز مظلومی و سال اول حضور رولند کخ در استقلال، تیمش از مرحله گروهی لیگ قهرمانان آسیا صعود نکرد.

در فصل اول حضورش در سپاهان در سال ۲۰۱۰ با کسب ۸ امتیاز در مرحله گروهی، موفق به صعود از گروهش نشد. در این سال سپاهان در آخرین هفته شکست غیرمنتظره‌ای را در مقابل تیم حذف شده العین متقبل شد و با پیروزی الشباب در برابر پاختاکور دقایق پایانی دیگر بازی آخر گروه رتبه دوم گروهش را از دست داد و از دور مسابقات حذف شد.

اما در سال دوم حضور در سپاهان، نتایج خوبی در لیگ قهرمانان آسیای ۲۰۱۱ گرفت و تا قبل از جدا شدن از سپاهان با ۵ پیروزی در ۷ مسابقه، این تیم را تا مرحله یک چهارم نهایی مسابقات پیش برد. تا این زمان (پیش از مرحله ۱/۴ نهایی)، سپاهان بهترین تیم منطقه غرب آسیا از نظر نتیجه بود و عنوان بهترین خط حمله را نیز در بین ۳۲ تیم مسابقات به دست آورد. پس از خاتمهٔ فصل ۹۰–۸۹ فوتبال ایران و جدایی قلعه نویی سپاهان، این تیم با کادر فنی جدید در مرحله یک چهارم نهایی حاضر شد که به دلیل اشتباه کادر فنی جدید (با سرمربیگری لوکا بوناچیج) در استفاده از یک بازیکن دو اخطاره، از دور مسابقات حذف شد.

چهارمین دوره شرکت قلعه نویی در لیگ قهرمانان آسیا مصادف با دومین دوره حضور او در این مسابقات با استقلال در سال ۲۰۱۳ بود. در این دوره استقلال در گروه موسوم به گروه مرگ مسابقات با ۴ پیروزی در ۶ مسابقه و کسب ۱۳ امتیاز به عنوان تیم نخست گروه به مرحله دوم صعود کرد و با پیروزی در مراحل بعدی به نیمه نهایی رسید که در این مرحله در مقابل اف سی سئول متوقف شد.