یک یورش بزرگ و سخت و ویرانگر از سوی این اقوام شمالی، اسکاندیناوی و اروپا را فرا گرفت.
شمالی‌ها که وایکینگ نامیده می‌شدند کشورهای اروپائی و شهرها را مورد تاخت و تاز خود قرار دادند، هر جا را که توانستند غارت کردند، در آنجا که توانستند به داد و ستد و تجارت پرداخته و گاه در آنجا ساکن شدند. ابن قبائل شمالی که بعدها نرمن نامیده شدند تا حدود مدیترانه پیش رفتند و با کشتی‌های خود در داخل رودهای بزرگ حرکت نموده و به هر کجا که وارد شدند آن را ویران کرده و ساکنان آن نقاط را قتل‌عام و اموال آنان را غارت نمودند. این راهزنان و آدمکشان، ناحیه شمال غربی فرانسه را که امروز نرماندی نامیده می‌شود تصرف کردند، هم‌چنین جنوب ایتالیا و سیسیل را به تصرف خود درآورده و به تدریج در این نقاط مستقر و ساکن شدند و به صورت مالکان و اشراف بزرگ درآمدند. کلمه وایکینگ که از ریشه ویکن به معنای خلیج گرفته شده به مردمی اطلاق می‌شده که در اطراف آبگیرهای اسلو زندگی می‌نموده‌اند، علت تجاوزها و یورش‌های وایکینگ‌ها را عده‌ای به خاطر ازدیاد جمعیت و عدم کفایت محصولات کشاورزی دانسته وگروهی معتقدند که رفاه و ثروت زیاد و ماجراجویی‌های آن قوم علت آن بوده‌است. حملات وایکینگ‌ها منجر به چندین بار فتح انگلستان و بخش هائی از فرانسه شد و تجاوزات آنان تا قسطنطنیه و حتی دریای خزر و مرزهای ایران نیز توسعه یافت.

پس از وایکینگ‌ها، تاریخ سوئد را می‌توان به دوران‌های زیر تقسیم کرد:
* وایکینگ‌ها ۱۰۵۰ – ۸۰۰ میلادی
* پیش از سده‌های میانه ۱۲۵۰–۱۰۰۰ میلادی
* سده‌های ۱۳۸۹–۱۲۵۰ میلادی
* عصر یکپارچگی ۱۵۲۰–۱۳۸۹ میلادی
* عصر واسا ۱۶۱۱–۱۵۲۰ میلادی
* عصر ابرقدرت‌ها ۱۷۱۸–۱۶۱۱ میلادی
* عصر آزادی ۱۷۷۲–۱۷۱۸ میلادی
* عصر گوستاو ۱۸۰۹–۱۷۷۲ میلادی
* عصر آخرین بازسازی ۱۸۶۶–۱۸۰۹ میلادی
* عصر گسترش صنعتی ۱۹۱۸–۱۸۶۶ میلادی
* عصر دموکراسی ۱۹۳۹–۱۹۱۸ میلادی
* و جنگ جهانی دوم به بعد