در زمان سکونت در ادرنه بهاءالله نبیل زرندی را به ایران فرستاد تا بابیان ایران را به اظهار علنی بهاءالله به عنوان «من یظهره الله»، موعود کتاب بیان خبر دهد. چون زیارت خانهٔ بهاءالله در بغداد، و خانهٔ علی محمد باب در شیراز از فرائض آئین بهائی است و در کتاب اقدس آمده، بهاءالله در ادرنه دو سورهٔ حجّ مخصوص هر یک از این اماکن نگاشته و نبیل اعظم را مأمور نمود که به بغداد و شیراز سفر کند و مراسم حجّ را در آن دو خانه که برای بهائیان مقدس است انجام دهد. از این رو نبیل زرندی نخستین و در واقع تنها کسی می‌باشد که تا به امروز موفق شده تمام مراسم حجّ بهائی را به روشی که در آن دو لوح درج شده انجام دهد. پس از سفرهای متعدد نبیل بالاخره به همراهان بهاءالله در عکا پیوست. بهاءالله نبیل اعظم را از بغداد و ادرنه به سفرهای متعددی برای دیدار بابیان ایران فرستاد. در سالهای ۱۲۴۶/ ۴۷ شمسی (۱۸۶۷ – ۶۸ میلادی) مهمترین کار او آن بود که به بابی‌ها بگوید «من یظهره الله» در شخص بهاءالله ظاهر شده‌است. در یکی از این سفرها موفق شد اولین کسی باشد که به انجام مراسم حج بر طبق حکم بهاءالله در زیارت منزل علی محمد باب در شیراز، و خانه مسکونی بهاءالله در بغداد شود. بهاءالله او را در سال۱۲۴۷ شمسی (۱۸۶۸ میلادی) به مصر فرستاد که به زندان افتاد. پس از آزادی از زندان وی عازم عکا شد، اما چون به وسیلهٔ پیروان ازل که در نزدیکی دروازه شهر جا گرفته بودند شناسائی شد او را از شهر بیرون کردند. وی در اطراف آن دیار سفرها کرد و مدتی بر کوه کرمل و زمانی در ناصره زندگی می‌کرد. اما پس از چندی توانست وارد عکا شود. این بار توانست بمدت ۸۱ روز درون قلعهٔ عکا بماند، و در این مدت بهاءالله را ملاقات کند. بعد از این ملاقات به ایران فرستاده شد تا عدهٔ زیادی از بهائیان را در ایمانشان تقویت و ثابت کند.با کمک شخصی میرزا موسی، برادر بهاءالله، در سال۱۲۶۷ شمسی (۱۸۸۸ میلادی) شروع به نگارش مطالع الانوار کرد. تکمیل آن حدود یکسال و نیم طول کشید. قسمتهایی از پیش نویس این کتاب به تأیید بهاءالله و برخی قسمت‌ها نیز از نظر عبدالبهاء گذشت.