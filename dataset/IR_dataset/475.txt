آورام گرانت در ۸ ژوئیه ۲۰۰۷ به عنوان برنامه‌ریز فوتبال (Director of Football) باشگاه چلسی در کادر فنی آبی‌های لندن قرار گرفت. بانتایج نامناسب چلسی در ابتدای فصل و شدت گرفتن اختلافات میان ژوزه مورینیو مربی سرشناس پرتغالی تیم و رومن آبراموویچ مالک باشگاه، مرد پرتغالی در ۲۰ سپتامبر ۲۰۰۷ تیم را ترک کرد و در ۱۱ اکتبر آورام گرانت سرمربیگری چلسی یکی از حساس‌ترین شغل‌های فوتبال دنیا را برعهده گرفت. هنک تن کیت که از سرمربیگری تیم آژاکس آمستردام استعفا داده بود و استیو کلارک بازیکن و مربی باسابقه چلسی کمک‌های او اعلام شدند و به این ترتیب گرانت نخستین مربی اسرائیلی یک تیم فوتبال انگلیسی شد.

بسیاری از طرفداران چلسی به جدایی مورینیو که این تیم را پس از ۵۰ سال قهرمان فوتبال جزیره کرده بود (آن هم دو بار پیاپی) و انتخاب یک مربی کم تجربه و ناشناخته اعتراض داشتند. آن‌ها پلاکاردهایی را در مسابقات چلسی با خود به ورزشگاه می‌آوردند که رویش نوشته بودند؛ «مورینیو_اِسپشیال وان» (شخص استثنایی). آورام گرانت در اولین کنفرانس مطبوعاتی خود در اشاره به این لقب مورینیو خود را «نرمال وان» (شخص معمولی) خوانده بود.

طرفداران چلسی تا آخرین روزهای فصل از تشویق آورام گرانت در ورزشگاه استمفورد بریج خودداری می‌کردند و برخی از بازیکنان تیم بدون آن که نام خود را فاش کنند در مصاحبه با روزنامه‌ها از روش‌های گرانت انتقاد و تمرینات او را متعلق به ۲۵ سال پیش توصیف می‌کردند.

باشگاه چلسی برخی از اعتراضات را به گروه‌های نژادپرست و ضد سامی منسوب می‌کرد. بروس باک رئیس باشگاه در مصاحبه‌ای این حرکات را باعث لکه دار شدن اعتبار اکثریت طرفداران چلسی عنوان کرده‌بود.

گرانت تنها سه روز پس از انتخاب به این سمت، برای نخستین بار بر صندلی مربیگری چلسی نشست. او می‌بایست در ورزشگاه الدترافورد تیمش را برابر منچستر یونایتد هدایت می‌کرد. با وجود اخراج مایکل اسین ستاره غنایی تیم در آغاز مسابقه، این تیم رقابت پایاپایی را با حریف خود برگزار کرد که با شکست ۰–۲ چلسی پایان یافت.

چلسی مسابقه بعدی خود را در لیگ قهرمانان اروپا مقابل باشگاه فوتبال والنسیا انجام داد و به پیروزی ۱–۲ رسید. چلسی که در ابتدای فصل دو شکست را پذیرفته بود، با هدایت آورام گرانت ۱۶ مسابقه پیاپی نباخت و منچستر سیتی اسون گوران اریکسون را به طرز خردکننده‌ای ۰–۶ مغلوب ساخت. آن‌ها رکورد شکست ناپذیری در بازی‌های خانگی را تا پایان فصل حفظ کردند. پیش از پایان نیم فصل مدیریت باشگاه قرارداد ۴ ساله‌ای را با گرانت به امضا رساند.

در ژانویه ۲۰۰۸ چلسی با به خدمت گرفتن نیکلاس آنلکا از بولتون وندررز، برانیسلاو ایوانکوویچ از لوکوموتیو مسکو و فرانکو دی استفانو از آئودا ایتالیانو تیم خود را تقویت کرد.

چلسی در ۲۳ مارس ۲۰۰۸ آرسنال را ۱–۲ شکست داد. در حالی که تماشاگران از قرارگرفتن آنلکا و بلتی در ترکیب اصلی تیم متعجب و معترض بودند، با دو گل آن‌ها چلسی خود را به صدر جدول لیگ برتر نزدیک ساخت.

چلسی که در جام حذفی انگلیس ناباورانه مغلوب تیم بارنزلی شده بود تا فینال جام اتحادیه پیش رفت، اما در دیدار پایانی در ورزشگاه ویمبلی مسابقه را ۱–۲ به تیم همشهریش تاتنهام هاتسپرز واگذار کرد.

در ۲۶ آوریل آن‌ها با شکست ۱–۲ منچستر یونایتد در دو هفته مانده به پایان لیگ برتر به امتیاز مساوی با این تیم در صدر جدول لیگ برتر قرار گرفتند و نهایتاً به دلیل تفاضل گل کمتر مقام دوم رقابت‌ها را به دست آوردند.

گرانت بهترین مربی ماه آوریل لیگ برتر شد و در روز سیم همین ماه با پیروزی ۳–۲ برابر لیورپول (در مجموع ۳–۴) به فینال لیگ قهرمانان اروپا راه یافت. این سومین بار در طول چهار سال اخیر بود که چلسی در نیمه نهایی این تورنمنت دربرابر لیورپول قرار می‌گرفت. تیم مورینیو دو دیدار قبلی را از تیم رافائل بنیتز شکست خورده بود.

چلسی در ۲۱ مه ۲۰۰۸ در ورزشگاه لوژنیکی شهر مسکو پس از تساوی ۱–۱ در ضربات پنالتی، قهرمانی اروپا را به منچستر یونایتد واگذار کرد. گرانت در ۲۴ مه ۲۰۰۸ سه روز پس از این مسابقه به دلیل اینکه چلسی نتوانست در این فصل هیچ جامی را بدست آورد از کار خود برکنار شد.