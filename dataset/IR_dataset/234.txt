باشگاه فوتبال بایرن مونیخ که بیشتر به صورت کوتاه بایرن شناخته می‌شود، باشگاه فوتبال آلمانی است که در مونیخ پایتخت ایالت باواریا قرار دارد و سالانه در بوندس‌لیگا (لیگ برتر فوتبال آلمان) به رقابت می‌پردازد. بایرن مونیخ با کسب ۳۱ قهرمانی بوندس‌لیگا، ۲۰ قهرمانی در جام حذفی آلمان، ۶ قهرمانی در لیگ قهرمانان اروپا و ۲ قهرمانی در سوپرجام اروپا موفق‌ترین و پرافتخارترین باشگاه فوتبال در آلمان به شمار می‌رود. باشگاه بایرن مونیخ در سال ۲۰۲۱ با مربیگری هانسی فلیک المانی موفق به کسب شش گانه شد وبعد از باشگاه فوتبال بارسلونا دومین تیم تاریخ است که موفق به کسب این افتخار شده است. 
بایرن مونیخ در سال ۱۹۰۰ میلادی توسط ۱۱ فوتبالیست و در رأس آن فرانتس جان تأسیس گردید. اگرچه بایرن برای اولین بار در سال ۱۹۳۲ قهرمانی آلمان را کسب کرد اما در اولین دوره بوندس‌لیگا که در سال ۱۹۶۳ آغاز شد، بایرن برای این مسابقات انتخاب نشد. بهترین دوران تاریخ باشگاه به اواسط دهه ۷۰ میلادی بازمی‌گردد که بایرن با کاپیتانی فرانتس بکن‌باوئر موفق به سه قهرمانی پیاپی (۱۹۷۶–۱۹۷۴) در لیگ قهرمانان اروپا شد. تاکنون بایرن یازده بار به فینال لیگ قهرمانان راه یافته که در شش بار آن قهرمان شده‌است. آخرین قهرمانی این باشگاه در اروپا لیگ قهرمانان اروپا ۲۰۲۰ است. بایرن همچنین موفق به یک قهرمانی در لیگ اروپا، یک قهرمانی در جام برندگان جام اروپا، دو قهرمانی در سوپرجام اروپا، دو قهرمانی در جام باشگاه‌های جهان و دو قهرمانی در جام بین قاره ای شده‌است که آن‌ها را تبدیل به یکی از پرافتخارترین تیم‌های اروپایی کرده‌است.

رقبای سنتی باشگاه مونیخ ۱۸۶۰، نورنبرگ و بروسیا دورتموند در بوندس‌لیگا و رئال مادرید، آ.ث. میلان و منچستر یونایتد در اروپا هستند. این رقابت‌ها در پی بردها و باخت‌های پیاپی این تیم‌ها با بایرن مونیخ صورت گرفته‌اند. بایرن از آغاز سال ۲۰۰۵ بایرن بازی‌های خانگی خود را در ورزشگاه آلیانتس آرنا انجام می‌دهد. پیش از این تاریخ، بایرن به مدت ۳۳ سال در ورزشگاه المپیک مونیخ بازی می‌کرد. بایرن از لحاظ قدرت مالی قدرتمندترین باشگاه آلمان و چهارمین باشگاه ثروتمند اروپا بعد از رئال مادرید، بارسلونا و منچستر یونایتد است.

باشگاه ورزشی بایرن افزون بر فوتبال باشگاه‌های شطرنج، هندبال، بسکتبال، ژیمناستیک، بولینگ، و تنیس روی میز را اداره می‌کند و در فوتبال حرفه‌ای بیش از ۱۱۰۰ عضو فعال دارد. بایرن تنها باشگاهی است که در یک سال هم در رشتهٔ فوتبال زنان و هم در رشتهٔ فوتبال مردان قهرمان لیگ کشور خود یعنی بوندس‌لیگا (مردان / زنان) می‌شود.