«جانی باز»، ستارهٔ بازنشستهٔ موسیقی راک، در رختخواب به دست زنی با تیغ یخ‌شکن کشته می‌شود. کارآگاه نیک کوران که از وقتی تصادفاً دو توریست را با گلوله زده، وضعیت مناسبی در نیروی پلیس ندارد- برای پرس و جو نزد کاترین ترامل، محبوبهٔ ثروتمند جانی می‌رود و معلوم می‌شود که کاترین رمانی نوشته که در آن جنایتی مشابه قتل جانی به دقت توصیف شده‌است.

کاترین ادعا می‌کند کسی می‌خواهد برایش پاپوش بدوزد، ولی اجازه می‌دهد نیک بفهمد که کتابی که در دست نوشتن دارد، دربارهٔ پلیسی است که دلباختهٔ زنی متهم به قتل می‌شود و عاقبت به دست او به قتل می‌رسد. نیک به دنبال کاترین به میل واکی می‌رود و می‌فهمد او با زنی به نام هیزل دابکینز، دوست است که به رغم سن بیشترش، به کاترین شباهت دارد و تمام اعضاء خانواده‌اش را کشته‌است.

اما کاترین ادعا می‌کند که او هم مثل نیک به بررسی وسوسه جنایت علاقه دارد. دکتر بت گارنر، روانشناس پلیس، که از زمان حادثهٔ توریستها با نیک کار کرده و گهگاه محبوبه‌اش هم بوده، به نیک می‌گوید: کاترین را از زمان دانشکده می‌شناسد. ستوان نیلسن از دایرهٔ امور داخلی پلیس برای نیک مزاحمت ایجاد می‌کند، و نیک فکر می‌کند که همه چیز زیر سر کاترین است، با وجود این رابطه‌ای عاشقانه را با او شروع می‌کند.

«نیلسن» به قتل می‌رسد و نیک را تا زمان تحقیقات بیشتر، از کار معلق می‌کنند. نیک متوجه می‌شود که بث و کاترین در دوران دانشکده رابطه‌ای نزدیک داشته‌اند. در این بین، دوست دختر کاترین (راکسی سارلی) که به شدت به نیک حسادت می‌کند، به قتل می‌رسد.

گاس همکار نیک، متوجه احتمال ارتباط میان بث و جانی باز می‌شود، و کسی که خود را هم اتاقی دوران دانشکده کاترین معرفی می‌کند، تلفنی با او قرار می‌گذارد تا اطلاعاتی دربارهٔ بث و کاترین به او بدهد. گاس سر قرار حاضر می‌شود، ولی به دست زنی با تیغ یخ‌شکن کشته می‌شود. نیک دیر می‌رسد، ولی با بث روبرو می‌شود که ادعا می‌کند توسط پیغام ناشناسی به آنجا دعوت شده‌است.

نیک که فکر می‌کند بث می‌خواهد حمله کند، او را با گلوله می‌زند، و تمام شواهد نشان می‌دهند که بث قاتل بوده‌است. با وجود آنکه کتاب کاترین به آخر رسیده، رابطه‌اش را با نیک ادامه می‌دهد و در رختخواب، به تیغ یخ‌شکن دست می‌برد، ولی از آن استفاده نمی‌کند.