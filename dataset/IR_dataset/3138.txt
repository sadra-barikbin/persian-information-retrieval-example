چارلز اگوستوس لیندبرگ ، (زاده ۴ فوریه ۱۹۰۲ – درگذشته ۲۶ اوت ۱۹۷۴) هوانورد آمریکایی بود. او در تاریخ ۲۰ و ۲۱ ماه مه ۱۹۲۷ با یک هواپیمای یک موتوره از نیویورک آمریکا برخاست و پس از ۳۳ ساعت و ۲۱ دقیقه پرواز بدون توقف، عرض ۳ هزار و ۶۰۰ مایلی اقیانوس اطلس را طی کرد و در بورژه پاریس در فرانسه فرود آمد. این پرواز نخستین پرواز انفرادی و بدون توقف بین دو قاره آمریکا و اروپا بر فراز اقیانوس اطلس بود و شهرت بسیاری را برای لیندبرگ به همراه داشت. حدود ۵ سال بعد، پسر خردسال لیندبرگ ربوده شد و به قتل رسید که در روحیه او اثر فراوان گذاشت. این رویداد به علت شهرت لیندبرگ، معروفترین جنایت دهه ۱۹۳۰ لقب گرفت. درد و اندوه ناشی از این واقعه، او را تا پایان عمر رها نساخت.

لیندبرگ که پدرش در آمریکا نماینده مجلس بود، بعدها وارد سیاست شد و مخالف ورود کشورش آمریکا به صحنه سیاسی جهان و خروج از انزوا بود. او که مدتی را در آلمان به سر برده بود در بازدید از مراکز هوانوردی آلمان نازی، بارها در مورد خطر قدرت گرفتن نازیها به آمریکا هشدار داده بود. اعطای مدال افتخار توسط دولت آلمان نازی به وی و همین‌طور سخنرانی‌های او در مورد لزوم بی‌طرف ماندن آمریکا در جنگ، باعث انتقادات بسیاری علیه وی شد. با این حال لیندبرگ در دوران جنگ جهانی دوم و پس از ورود آمریکا به صحنه جنگ، مانند یک شهروند آمریکایی و به عنوان مشاور کمپانی فورد و همچنین شرکت هوانوردی متحده وارد جنگ شد. او در سال ۱۹۷۴ در ۷۲ سالگی درگذشت.

در سال‌های قبل از ورود ایالات متحده به جنگ جهانی دوم، موضع غیر مداخله جویانه و اظهارات لیندبرگ در مورد یهودیان باعث شد که برخی از او به عنوان یک هوادار نازی‌ها مشکوک شوند، گرچه لیندبرگ هرگز به‌طور علنی حمایت از آلمان نازی را اعلام نکرد. او نه تنها با مداخله ایالات متحده بلکه با کمک رسانی به انگلستان مخالفت کرد. وی پس از آنکه رئیس‌جمهور فرانکلین روزولت علناً او را به خاطر عقایدش سرزنش کرد، از کمیته اول ضد جنگ آمریکا حمایت کرد و در آوریل ۱۹۴۱ از استعفا داد. در سپتامبر ۱۹۴۱، لیندبرگ سخنرانی قابل توجهی را با عنوان «سخنرانی دربارهٔ بی‌طرفی» ارائه داد و در آن به بیان دیدگاه‌ها و استدلال‌های خود علیه دخالت بیشتر آمریکا در جنگ پرداخت.

لیندبرگ پس از حمله ژاپن به پرل هاربر و متعاقب آن اعلام جنگ ایالات متحده علیه آلمان، در نهایت حمایت عمومی خود را از تلاش جنگ ایالات متحده ابراز داشت. او ۵۰ مأموریت را در تئاتر اقیانوس آرام در جنگ جهانی دوم به عنوان مشاور غیرنظامی پرواز کرد، اما اسلحه را به دست نگرفت، زیرا روزولت از بازگرداندن کمیسیون سرهنگ سپاه هوایی خودداری کرد. در سالهای بعد، لیندبرگ به نویسنده ای پرکار، کاوشگر، مخترع و دوستدار محیط زیست تبدیل شد و سرانجام در سال ۱۹۷۴ در سن ۷۲ سالگی بر اثر لنفوم درگذشت.