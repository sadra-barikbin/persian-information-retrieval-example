آل‌گیم در نقدهای خود بر این بازی، آن را در مجموع، یک بازی خوب در سبک سورویوال هارور دانسته و اضافه کرد، حضور نمسیس یک ویژگی جدید و مثبت در این بازی ترسناک است. آل‌گیم به ویژگی‌های جدید همچون وجود بستهٔ سه‌تایی اسپری، چرخش ۱۸۰درجه‌ای، با فشردن دکمه‌های ترکیبی اشاره کرد و از آن به عنوان یک نوآوری مثبت یاد کرد. این وب‌سایت تصریح کرد، شیوهٔ کنترل شخصیت بازی توسط بازیباز، همانند بازی‌های پیشین، اما با افزودن برخی امکانات جدید همراه بوده‌است. آل‌گیم در ادامه، از ویژگی جاخالی شخصیت، که در سری‌های پیشین وجود نداشت، تمجید کرد و آن را در کنار ویژگی انتخاب دوگانه در برابر تهدیدات؛ آن را از ویژگی‌های نوآورانه و داغ بازی ذکر کرد. آل‌گیم به بحث تعداد سلاح‌ها و خشاب‌ها نیز پرداخته و از امکان جدید ترکیب پودرها برای ساخت خشاب هم یاد نموده و طرفداران سری را به انجام این بازی ترغیب کرده‌است.

مجله بازی‌های کامپیوتری و ویدئویی نیز در نقدهای خود، این بازی را یکی از هیجان انگیزترین تجربه‌های طرفداران این سری دانست و اضافه کرد، میزان خشونت و به تصویر کشیدن مواردی چون خون و پرداختن به اصل ایجاد وحشت، در این بازی وجود دارد. این مجله همچنین به تمجید از ایدهٔ حضور شخصیت نمسیس در بازی پرداخت و آن را برای ایجاد یک بازی ترسناک‌تر، یک پدیدهٔ مثبت ارزیابی کرد. این نشریه تصریح کرد که این هیولا به خوبی، و با تعقیب و گریزهای خود، هراسی دائمی را برای بازیباز ایجاد می‌کند. یوروگیمر نیز به مسئلهٔ وجود مقادیر زیادی خشاب و اسلحه در بازی اشاره دارد و اضافه می‌کند، این مزیت، در مکان‌های شلوغ، برای بازیباز می‌تواند یک نقطه اتکا باشد.

گیم‌پرو گرافیک این بازی را خوب توصیف کرده و عناصری چون نمسیس، زامبی‌ها و سایر مهاجمان را بخشی از گرافیک خوب بازی دانسته‌است. این وب‌سایت از نمسیس به عنوان یک ماشین وحشت نام برده و آن را یک دلهرهٔ دائمی در طول بازی دانسته‌است. گیم رولیشن به بحث تنوع در میان مهاجمان اشاره کرده و طراحی کردن چندین نوع زامبی، ازجمله زامبی‌های زن را مناسب دانسته‌است. این وب‌سایت در ادامه پرداختن به بحث مهاجمان بازی، از وجود عنکبوت‌های زامبی، کلاغ‌ها، هانترها و نمسیس به عنوان یک نقطه قوت و برطرف‌کنندهٔ یک‌نواختی در بازی عنوان کرده‌است. ارزیابی از داستان بازی نیز مثبت اعلام و آن را در کنار صداگذاری بسیار خوب، نقطه قوتی در میان بازی‌های سبک ترس و بقا می‌داند. از دیدگاه این وب‌سایت، بازی رزیدنت ایول ۳: نمسیس، بهترین بازی در میان سه‌گانهٔ نخست می‌باشد.

وبگاه گیم‌اسپات نیز نقدهای مثبتی به این بازی وارد کرده‌است. این وب‌سایت، به ویژگی سازوکار جدید برای دریافت و استفاده از مهمات اشاره کرده و آن را یک پدیده، که پیش از این در این سری وجود نداشته، عنوان کرده‌است. تنوع مهاجمان نیز از دیگر مباحث مطرح است که توسط گیم‌اسپات بدان پرداخته شده و از حضور نمسیس نیز استقبال شده‌است. این وب‌سایت میزان وجود معماها در بازی را مناسب و درجهٔ سختی آن را با توجه به درجات سختی بازی، مطلوب ارزیابی کرده‌است.

آی‌جی‌ان گرافیک این بازی را نسبت به بازی‌های پیشین این سری، بسیار پیش‌رفته و روبه جلو دانسته و برای اثبات ادعای خود، مقایسهٔ میان این بازی‌ها را به لحاظ فنی ذکر کره‌است. این وب‌سایت، همچنین به میان‌پرده‌های بازی نیز پرداخته و کیفیت آن‌ها را مطلوب و بسیار عالی، حداقل در مقایسه با بازی‌های پیشین این سری دانسته‌است. آی‌جی‌ان، از صداگذاری این بازی نیز تمجید به عمل آورده و آن را یکی از دلایل بالا بودن میزان ترس و دلهره، در جریان بازی دانسته‌است.

نشریه بازی‌نما نیز در نقدی، نکات بارز این بازی را گرافیک خوب و داستان جذاب و خصوصاً جو گیرای آن دانسته که شدیداً حس دلهره را در بازیکن تحریک می‌کند. قسمت بعدی بازی که با نام "رزیدنت ایول ۴" عرضه شد و تغییرات بسیاری را به‌خود دید که باعث رنجش طرفداران این سری شد، ولی سری رزیدنت ایول خصوصاً همین نسخه و نسخهٔ چهارم، قطعاً یکی از بزرگ‌ترین گسترش دهندگان روند بازی سوم شخص در دههٔ اخیر به حساب می‌آیند.

این بازی تا ۳۱ مارس ۲۰۱۱ به عنوان ششمین بازی پرفروش تاریخ شرکت کپ‌کام با ۳٫۵ میلیون نسخه اعلام شد.