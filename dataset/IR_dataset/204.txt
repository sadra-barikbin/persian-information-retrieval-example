کاکا به تیم ملی جوانان برزیل برای بازی در جام جهانی جوانان ۲۰۰۱ دعوت شد ولی در نیمه نهایی با شکست مقابل غنا از دور رقابت‌ها حذف شد. در ۳۱ ژانویه ۲۰۰۲ کاکا برا نخستین بار به تیم ملی بزرگسالان دعوت شد تا در بازی دوستانه مقابل بولیوی نخستین بازی ملی را تجربه کند. او همچنین عضوی از تیم ملی برزیل که قهرمان جام جهانی ۲۰۰۲ شد، بود اما فقط ۲۵ دقیقه بازی مقابل کاستاریکا در مرحلهٔ گروهی انجام داد.

در سال ۲۰۰۳ به عنوان کاپیتان تیم ملی زیر ۲۳ سال برای شرکت در جام طلایی کونکاکاف انتخاب شد و برزیل در جایگاه دوم این دوره از رقابت‌ها قرار گرفت. او ۳ گل در طول این رقابت‌ها به ثمر رساند. او برای شرکت در جام کنفدراسیون‌ها ۲۰۰۵ در ترکیب تیم ملی برزیل قرار گرفت. او در هر ۵ بازی برزیل در این رقابت‌ها بازی کرد و یک گل هم در برد ۴–۱ مقابل آرژانتین در فینال به ثمر رساند.

کاکا آغازگر نخستین بازی برزیل در جام جهانی سال ۲۰۰۶ مقابل کرواسی بود. او توانست تک گل برزیل را به ثمر برساند تا بازی با نتیجه ۱–۰ به پایان برسد و همچنین عنوان بهترین بازیکن زمین را نیز کسب کرد. او با برزیل به مرحلهٔ یک چهارم نهایی جام جهانی رسید اما در رویارویی مقابل فرانسه بازی را ۱–۰ با تک گل تیری آنری واگذار کردند تا از صعود به مرحلهٔ بعد بازمانند. در تاریخ ۳ سپتامبر ۲۰۰۶ در بازی دوستانه مقابل آرژانتین به عنوان یار تعویضی وارد زمین شد؛ او پس از دریافت توپ بعد از ضربهٔ کرنل آرژانتینی‌ها که برگشت داده شده بود، در حالی که لیونل مسی را پشت گذاشت سه چهارم زمین را دوید تا گلی زیبا به ثمر برساند.

در تاریخ ۱۲ مه ۲۰۰۷ با توجه به برنامهٔ خسته‌کنندهٔ سری آ و لیگ قهرمانان اروپا، کاکا از حضور در ترکیب تیم ملی برزیل برای بازی در کوپا آمریکای سال ۲۰۰۷ رسماً کناره‌گیری کرد تا برزیل بدون حضور او قهرمان این دوره از رقابت شود. بعد از از دست دادن کوپا آمریکا؛ او به تیم ملی برزیل بازگشت تا مقابل الجزایر به در تاریخ ۲۲ اوت میدان برود.

کاکا، با حضور در جام کنفدراسیون‌ها ۲۰۰۹ و با پوشیدن شمارهٔ ۱۰ برزیل، برای نخستین بار از سال ۲۰۰۶ در رقابت‌های ملی شرکت کرد. او در طول رقابت تنها دو گل زد که هر دوی آن‌ها در نخستین بازی این مقابل مصر در روز ۱۴ ژوئن بود؛ گل اول او در دقیقه ۵ و گل دومش در دقیقه ۹۰ به برزیل کمک کرد تا با نتیجه ۴–۳ پیروز شود. کاکا همچنین دو پاس گل در راستای این رقابت‌ها داد. او با دریافت توپ طلای این رقابت‌ها بهترین بازیکن جام کنفدراسیون‌ها لقب گرفت و همچنین عنوان بهترین بازیکن زمین در فینال را از آن خود کرد.

در جام جهانی ۲۰۱۰ در آفریقای جنوبی در بازی مقابل ساحل عاج، کاکا یک کارت قرمز بحث‌برانگیز به دلیل دو کارته شدن دریافت کرد. کارت زرد دوم به دلیل این که آرنج کاکا در مسیر عبدالقادر کیتا قرار داشت داده شد. در حالی که کاکا در راستای این رقابت‌ها در گلزنی ناکام ماند اما با فراهم کردن ۳ پاس گل، بهترین پاسور این رقابت‌ها لقب گرفت. برزیل هم سرانجام با شکست ۲ بر ۱ مقابل هلند نایب قهرمان در مرحله یک چهارم نهایی از گردانه رقابت‌ها خارج شد. بعد یک سال دور بودن از تیم ملی به دلیل آسیب دیدگی‌های گوناگون، او در روز ۲۷ اکتبر ۲۰۱۱ برای بازی برابر گابون و مصر بازگشت. او کمی بعد به دلیل آسیب دیدگی در ساق پا از ترکیب تیم ملی کنار گذاشته شد و بدین ترتیب در هیچ‌یک از بازی‌ها شرکت نکرد.

بعد از دوری دو ساله از تیم ملی، سرانجام در روز ۲۸ اکتبر برای بازی‌های دوستانه مقابل عراق و ژاپن به تیم ملی دعوت شد. به دنبال دعوت شدن به سلسائو، کاکا بیان کرد: «من گواهی می‌دهم که از دعوت شدن به تیم ملی شگفت زده شدم؛ زمانی که لیست منتشر شد، بسیار خوشحال بودم. به مانند این بود که برای نخستین بار به تیم ملی دعوت شده‌ام.» منو منزس سرمربی وقت برزیل بیان کرد با وجود شباهت‌های بین کاکا و اسکار، هر دوی آن‌ها می‌توانند در کنار هم بازی کنند چون سبک بازی کاکا دچار کمی دگرگونی شده‌است. پس از بازگشت خود به تیم ملی کاکا توانست در هر دو بازی پیش روی خودش گل بزند؛ بازی‌هایی که با نتایج ۶–۰ و ۴–۰ مقابل دو تیم عراق و ژاپن به پایان رسید. کاکا توانست در ترکیب تیم ملی برزیل برای بازی دوستانه برابر کلمبیا در روز ۱۴ نوامبر ۲۰۱۲ قرار بگیرد؛ این بازی هزارمین بازی تاریخ تیم ملی برزیل بود.

در ۵ مارس ۲۰۱۳ کاکا توسط فیلیپه اسکولاری به تیم ملی برای بازی برابر ایتالیا در لندن و روسیه در ژنو دعوت شد. هر چند که او از راه‌یابی به ترکیب برزیل برای بازی در جام کنفدراسیون‌ها ۲۰۱۳ و جام جهانی ۲۰۱۴ ناکام ماند. در اکتبر ۲۰۱۴ پس از نزدیک به ۱۸ ماه، کاکا بار دیگر توسط مربی جدید برزیل دونگا، برای بازی برابر تیم‌های آرژانتین و ژاپن به تیم ملی فراخوانده شد.

در روز ۱ مه ۲۰۱۵، کاکا یکی از ۷ بازیکن جانشین در ترکیب ابتدایی برزیل برای شرکت در کوپا آمریکا ۲۰۱۵ بود، هر چند که او با ترکیب پایانی راه نیافت. در اوت ۲۰۱۵، کاکا دوباره به تیم ملی برای بازی‌های دوستانه ماه سپتامبر فراخوانده شد؛ او به عنوان یار تعویضی در برد ۱–۰ برزیل مقابل کاستاریکا وارد بازی شد. این بازی، نخستین بازی او طی یک سال گذشته و نودمین بازی اون با پیراهن تیم ملی بود.

به دنبال آسیب دیدگی داگلاس کاستا در روزهای پایانی مه ۲۰۱۶ و بازماندن او از ترکیب برزیل برای بازی در کوپا آمریکای قرن، کاکا به عنوان یار جایگزین توسط دونگا فراخوانده شد. در ۳۰ مه در بازی آماده‌سازی مقابل پاناما کاکا در دقیقه ۸۰ وارد زمین شد که با برد ۲–۰ برزیل همراه بود. اما پس از متحمل شدن آسیب دیدگی ماهیچه در اوایل ژوئن، کاکا را از راه‌یابی به مسابقات پیش رو بازداشت؛ گانسو جایگزین او شد.