نادر پس از بازگشت به اصفهان، به‌سرعت با نمایندگانی از استانبول و سَن‌پِتِرْزْبورگ مواجه شد. هر نیرویی مصمم بود تا قبل از آنکه قدرتِ دیگر عقب‌نشینی کند، جای خود را در شمال‌غربیِ ایران رها نخواهد کرد. سفیر عثمانی به اصفهان وارد شد و پیام آورد که فرمانده تازهٔ عثمانی، عبدالله کوپرولو اختیارِ تام برای صلح با ایران دارد. نادر در پاسخ تأکید کرد سرزمین‌های شمال ایران در آن سوی ارس شامل ارمنستان، گرجستان و آذربایجان باید بازگردند و تا زمانی‌که دوباره واگذار نشوند، هیچ صلحی امکان‌پذیر نخواهد بود. نمایندگانی از روسیه به دیدارِ نادر آمدند تا او را بر جنگ با عثمانی تحریک کنند و وعدهٔ تخلیهٔ قلعه‌های روسی در ساحلِ خزر را دادند. نادر به روس‌ها ظنین بود و با بی‌میلی، اتحادِ غیررسمی با روس‌ها را ادامه داد. به نمایندهٔ روسیه، شاهزاده گولیتسین قولِ اتحادِ متقابل علیه عثمانی داده شد و نادر را در نبردِ بعدیش همراهی کرد.

در ۱۲ محرم ۱۱۴۷ ه‍.ق/۱۴ ژوئن ۱۷۳۴ م، از اصفهان به‌سوی شمال غرب ایران حرکت کرد و در ۱۰ ربیع‌الاول/۱۰ اوت همان سال وارد اردبیل شد و پیامی از عبدالله کوپرولو مبنی بر پیشنهادِ تأخیری دوساله در بازگرداندنِ سرزمین‌های قفقاز به ایران دریافت کرد. این موضوع سبب شد تا نادر ادامهٔ جنگ را لازم ببیند. او به سُرخای، والیِ غازی قُمُقِ شِروان، پیامی برای تخلیهٔ شَماخی فرستاد و پیمانِ احمدپاشا را برایش یادآور شد، اما سرخای نپذیرفت. با نزدیک شدنِ نادر، سرخای به سوی داغِستان عقب‌نشینی کرد. نادر با حمله به قلمرو عثمانیِ سُرخای خان آغاز کرد. ۱۶ ربیع‌الثانی ۱۱۴۷ ه‍.ق/۱۵ سپتامبر ۱۷۳۴ م، شماخی تصرف شد و نادر با حدود ۱۲۰۰۰ تن راهیِ غازی قُمُق شد. نادر پس از اشغالِ شَمخال، به سرعت سرخای را در کوه‌های خودش تعقیب کرد و قمق را نابود کرد. او تسلیمِ خاص فولاد خان، شمخالِ سابقِ تَرخان را پذیرفت و او را در مقامش ابقا کرد. گروهِ دومِ سربازان به‌رهبری تهماسب خان جلایر به‌سوی دِوِه‌باتان برای رویارویی با سرخای حرکت کرد. سرخای در نبردهایی با تهماسب خان و نادر شکست خورد و به آواریا گریخت و قمق توسط نادر تصرف شد. نادر در ۶ جمادی‌الثانی ۱۱۴۷ ه‍.ق/۳ نوامبر ۱۷۳۴ م، برای محاصرهٔ گنجه به آنجا رسید و با کمکِ مهندسان و توپخانهٔ روسی گنجه را محاصره کرد. این قلعه بیش از هشت ماه و تا پس از شکستِ نادر از نیروی امدادیِ تحتِ فرماندهیِ عبدالله کوپرولو در ۲۷ محرم ۱۱۴۸ ه‍.ق/۱۹ ژوئن ۱۷۳۵ م در باغ‌آورد، نزدیکِ ایروان دوام داشت. گنجه محاصره شد و محاصره طولانی شد. نادر نیروهایی را برای ادامهٔ محاصره باقی گذاشت و برای محاصرهٔ پادگانِ عثمانی در تفلیس به آنجا رفت. در نوروز ۱۱۴۷ ه‍.ق/۱۷۳۵ م، روس‌ها در گنجه با نادر پیمان بستند تا رود سولاک را به‌عنوان مرزِ ایران و روسیه قرار دهند و طی دو ماه همهٔ سربازانِ روسی از خاکِ ایران بیرون روند. نادر به موجبِ آن، با اتحادِ دفاعی موافقت کرد و آنا، امپراتریس روسیه، متعهد شد دربند و باکو را به ایران بازگرداند. دو طرف پذیرفتند بدون رضایتِ طرفِ دیگر، واردِ صلحی جداگانه با عثمانی نشوند. این توافق، تمرکزِ دیپلماتیکِ منطقه‌ای را به رویاروییِ روزافزونِ عثمانی و روسیه بر کنترلِ منطقهٔ دریای سیاه کشاند و برای نادر، استراحتِ نظامی در مرزهای غربی‌اش را فراهم کرد. گرچه نادر از امضای پیمان با عثمانی خودداری کرد مگر اینکه روسیه نیز در آن قرار بگیرد، اما اکنون مشخص شد که مبارزاتِ اخیرش روسیه را از تهدیدِ پیشرویِ عثمانی به خزر در امان نگه داشته و ایران را از هر دو تهدید نجات داده‌است.

پس از این موافقت‌نامه نادر تلاش کرد تا با تصرفِ قارِص، عبدالله کوپرولو را از گنجه بیرون بکشد اما موفق نشد. سپس از اِچمیازْدین برای تصرفِ ایروان حرکت کرد و آنجا را هم به محاصره کشید. او اندیشید با محاصرهٔ سه شهرِ گنجه، تفلیس و ایروان، عاقبت عبدالله کوپرولو از قارص خارج می‌شود. سرانجام کوپرولو با سپاه ۸۰٬۰۰۰ نفری خویش به‌سوی ایروان حرکت کرد و در باغ‌آورد در شمال ایروان مستقر شد. ۲۷ محرم ۱۱۴۸ ه‍.ق/۱۹ ژوئن ۱۷۳۵ م، نبرد میان نیروهای ایران و عثمانی در باغ‌آورد آغاز شد که نهایتاً با ازهم‌پاشیدگی و عقب‌نشینیِ سپاه عثمانی پایان یافت. پس از آنکه احمد پاشا — که به‌عنوان جانشینِ عبدالله منصوب شده بود — تقاضای صلح کرد، در ۱۷ صفر ۱۱۴۸ ه‍.ق/۹ ژوئیهٔ ۱۷۳۵ م، پادگانِ عثمانیِ گنجه و ۲۲ ربیع‌الاول/۱۲ اوت، پادگانِ تفلیس تسلیم شدند، نادر حاکمانِ خود را در این دو شهر منصوب کرد. پادگانِ ایروان مقاومت کرد اما نادر قارص را محاصره کرد تا با فشار بر آن عثمانی را وادار به صلح کند. اصرار نادر برای تصرفِ قارص در مذاکره با عثمانی به جایی نرسید و سرانجام پذیرفت قارص را با ایروان که در ۱۵ جمادی‌الاول ۱۱۴۸ ه‍.ق/۳ اکتبر ۱۷۳۵ م، تسلیم شده بود معاوضه کند. در زمستانِ همان سال نادر برای راندنِ لزگی‌ها، سرخای را تعقیب کرد و سرانجام در شعبان ۱۱۴۸ ه‍.ق/ژانویهٔ ۱۷۳۶ م، در درهٔ غازی قمق، سرخای مجدداً را شکست داد؛ اما سرخای دوباره به آواریا گریخت. بر این اساس، نادر خود محاصرهٔ قلعهٔ مرزیِ عثمانیِ قارص را برعهده گرفت و شخصاً برای حل‌وفصلِ امور در تفلیس — پایتختِ پادشاهیِ مسیحیِ پادشاهی کارْتْلی–کاخِتیِ گرجستان که مهم‌ترین وابسته و حائلِ دولتِ صفوی در منطقه بود — پیش رفت. وی با انتصابِ مُسلِم‌علی میرزا به‌عنوان استاندار، خواهرزادهٔ تهمورث دوم، به‌همراه صفی‌خان بُغایِری و یک پادگانِ ایرانی به‌عنوان نگهبانان، به‌طور اساسی از سابقهٔ صفوی جدا شد. تهمورث به چِرکِسیه فرار کرد. بعداً او را دوباره منصوب کردند و پسرش ایراکْلی نادر را در لشکرکشیِ هند همراهی کرد. او برای ایروان، یک مین‌باشی به‌نام محمدرضابیگ خراسانی را — که از محافظان شخصی‌اش نیز بود — به حکومت برگزید. حکمرانیِ دیگر مراکز مانند گنجه، قره‌باغ و آران به قاجارهای محلی سپرده شد. اکنون دوستی با روسیه انجام شده بود و دشمن اصلی عثمانی بود. نادر تا اواسط سال ۱۱۴۸ ه‍.ق/پایان سال ۱۷۳۵ م، سرزمین‌های غربی و شمال غربیِ ایران را بازستاند، شورش‌های داخلی را سرکوب کرد و مرزهای ایران را به دوران پیش از حملهٔ افغان — به‌جز قندهار — بازگرداند.