در ایران برگزاری کارگاه آموزشی در سطح دانشگاهی سابقهٔ طولانی‌تری از برگزاری کارسوق برای دانش‌آموزان دارد. کارگاه‌های آموزشی دانش‌آموزی فرصتی هستند تا دانش‌آموزان در محیطی جذاب، فارغ از محدودیت‌های نظام کلاسیک آموزشی، با علوم گوناگون آشنا شوند. برای همین، برنامه‌های کارسوق‌ها معمولاً شامل جلسه‌های گفتگو، آزمایش، بحث، کارگاه‌های عملی، مسابقه، و سایر روش‌های متنوع برای آموزش هستند.

برگزارکنندگان کارگاه‌های آموزشی دانش‌آموزی معمولاً دانشجویان فعال دانشگاه هستند که به آموزش علوم علاقه دارند. موضوعات کارگاه‌های آموزشی می‌تواند بسیار متنوع باشد؛ از ریاضیات و فیزیک و شیمی گرفته تا جامعه‌شناسی، روان‌شناسی، ستاره‌شناسی، عصب‌شناسی و اقتصاد.

کارسوق‌های دانش‌آموزی معمولاً بین دو تا پنج روز طول می‌کشند. معمولاً یک تیم برگزارکننده که همه‌گونه تدارک لازم برای اجرای کارگاه‌های آموزشی را دیده‌است، به مدرسهٔ محل برگزاری (که گاهی اوقات در شهرستان واقع است) می‌رود. گاهی نیز کارسوق در سطح وسیع‌تری برگزار می‌شود و دانش‌آموزان مدارس مختلفِ یک منطقه (و گاهی دانش‌آموزان از سراسر کشور) در کارسوق شرکت می‌کنند. گاهی برای گزینش دانش‌آموزان برای شرکت در کارسوق، آزمون ورودی برگزار می‌شود.

کارسوق فرصتی برای مدارس شهرهای مختلف است تا برای مدت کوتاهی از امکانات آموزشی متنوع و کیفیت آموزشی بالا بهره ببرند. در کارسوق معمولاً مطالب علمی جالبی که در برنامهٔ رسمی آموزشی مدارس گنجانده نشده‌است، به دانش‌آموزان عرضه می‌شود. کارگاه‌های آموزشی معمولاً انگیزه‌ای برای دانش‌آموزان جهت شرکت در فعالیت‌هایی فراتر از برنامهٔ درسی هستند؛ فعالیت‌هایی مانند انجام طرح‌های دانش‌آموزی، شرکت در المپیادهای علمی، شرکت در جشنواره‌هایی چون جشنوارهٔ خوارزمی و گردهم‌آیی دانش‌آموزی انجمن فیزیک ایران.