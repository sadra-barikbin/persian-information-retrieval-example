فیلم سینمایی «آن کاری که می‌کنی!» اولین تجربه سینمایی تام هنکس در مقام کارگردان است. این فیلم محصول سال ۱۹۹۶ میلادی است و داستان یک گروه موسیقی را روایت می‌کند.

تام هنکس همچنین تهیه کنندگی، نویسندگی و کارگردانی سریال کوتاه "از زمین به ماه" را نیز بر عهده داشت. این سریال کوتاه محصول شبکه اچ‌بی‌او است. این سریال که برنده جایزه امی نیز شده یکی از پر هزینه‌ترین مجموعه‌هایی بود که تا آن زمان برای تلویزیون ساخته شده بود.

پروژه بعدی تام، محصول همکاری او با استیون اسپیلبرگ، فیلمی به نام نجات سرباز رایان بود. داستان فیلم جستجو به دنبال یک سرباز در میدان جنگی فرانسه بود. این فیلم یکی از بزرگ‌ترین موفقیت‌های تام هنکس محسوب می‌شود و نظر بسیاری از مخاطبین و منتقدین را به خود جلب کرد. همچنین این فیلم ملقب به "بهترین فیلم جنگی‌ای که تا به آن روز ساخته شده،" شد و استیون اسپیلبرگ نیز جایزه اسکار کارگردانی را از آن خود کرد.

پروژه بعدی وی فیلم نامه داری بود که با مگ رایان در این فیلم هم‌بازی بود. در سال ۱۹۹۹ تام با پروژه مسیر سبز شروع به همکاری کرد. همچنین قسمت دوم داستان اسباب‌بازی‌ها را نیز صداگذاری کرد. سال بعد نیز به خاطر بازی در فیلم دورافتاده موفق به دریافت یک گلدن گلوب و نامزدی دریافت جایزه اسکار شد. همچنین در سال ۲۰۰۱ تام به تیم کارگردانی سریال کوتاه جوخه برادران پیوست و مشغول به کارگردانی شد.

فیلم بعدی تام نتیجه همکاری وی با سم مندس بود. نام این فیلم جاده‌ای به‌سوی تباهی بود که تام نقش منفی داستان که یک آدم‌کش فراری بود را داشت. در فیلم بعدی تام هنکس مجدداً همکاری‌ای با اسپیلبرگ در فیلم اگه می‌تونی منو بگیر داشت. در این فیلم بازیگران مشهور دیگری همچون لئوناردو دی‌کاپریو نیز به ایفای نقش پرداخته‌اند. در همان سال تام هنکس به همراه همسرش، ریتا ویلسون فیلم عروسی یونانی بزرگ من را ساختند. در اوت ۲۰۰۷ تام به همراه همسرش و چندی از دست‌اندرکاران فیلم علیه شرکت گَلد سیرکل فیلمز شکایت کردند و علت شکایت نیز سهم شرکت از سود فروش فیلم بود.

در سال ۲۰۰۴ تام در فیلم برادران کوئن به نام قاتلین پیرزن شرکت کرد. فیلم بعدی او همکاری مجدد وی با اسپیلبرگ، ترمینال بود. همچنین در نتیجه همکاری با رابرت زمکیس فیلم "قطار سریع‌السیر قطبی" را ساخت که یک فیلم خانوادگی بود.

در سال ۲۰۰۶ تام در فیلم پرفروش رمز داوینچی نقش‌آفرینی کرد. این فیلم که در ماه مه ۲۰۰۶ عرضه شد فروشی بالغ بر ۷۵۰ میلیون دلار را در سرتاسر جهان تجربه کرد. اثر بعدی وی نیز مستندی هفت قسمتی به نام "جنگ" به کارگردانی کن برنز بود. چندی بعد وی در فیلم سیمپسون‌ها نیز ظاهر شد و نقش خودش را بازی کرد.

در سال ۲۰۰۷ تام هنکس در فیلم جنگ چارلی ویلسون بازی کرد. وی در این فیلم نقش چارلی ویلسون، سناتور دموکرات ایالت تگزاس را بازی کرد. فیلم در دسامبر ۲۰۰۷ به نمایش درآمد و تام هنکس به خاطر بازی در این فیلم نامزد دریافت جایزه گلدن گلوب شد.

در سال ۲۰۰۹ فیلم فرشتگان و شیاطین با بازی تام هنکس به روی صحنه رفت. این فیلم بر اساس داستانی با همین نام و به قلم دن براون ساخته شده بود. با نمایش این فیلم مشخص شد که تام یکی از بالاترین دستمزدها را در بین بازیگران هالیوودی دریافت می‌کند. در همین سال نیز وی برای دهمین بار در پخش زنده شنبه شب ظاهر شد.

تام تهیه‌کنندگی فیلم "جایی که موجودات وحشی هستند" که یک فیلم برای کودکان بود را بر عهده داشت. همچنین در سال ۲۰۱۰ مجدداً از تام برای صداگذاری انیمیشن داستان اسباب‌بازی ۳ دعوت شد.

در سال ۲۰۱۱ تام فیلم لری کراون را کارگردانی کرد که در این فیلم در کنار جولیا رابرتس به ایفای نقش پرداخته‌است. این فیلم نتوانست موفقیت زیادی کسب کند و انتقادات بسیاری نیز به آن شد. در همین سال بود که در فیلم فوق‌العاده بلند و بیش از حد نزدیک نیز به ایفای نقش پرداخت.

از دیگر فیلم‌های تام می‌توان به کاپیتان فیلیپس اشاره نمود که داستان واقعی یک گروگانگیری را روایت می‌کند. همچنین فیلم نجات آقای بنکس که در آن تام با بازیگرانی همچون اما تامپسون و کالین فارل هم‌بازی شد. در این فیلم تام نقش والت دیزنی را بازی می‌کند. گفتنی است که تام اولین بازیگری است که شخصیت والت دیزنی را بازی کرده‌است.

تام هنکس در سال ۲۰۱۵ در فیلم موفق درام تاریخی پل جاسوس‌ها به کارگردانی استیون اسپیلبرگ نقش آفرینی کرد. در سال ۲۰۱۶ در نقش یک خلبان در فیلم سالی به کارگردانی کلینت ایستوود ظاهر شد.

هنکس در سال ۲۰۱۹ به عنوان صداپیشه با سازندگان انیمیشن داستان اسباب‌بازی ۴، همکاری کرد. او در همین سال با بازی در فیلم روزی زیبا در محله نامزد جایزهٔ بهترین بازیگر نقش مکمل مرد گردید. تام در ژوئیه ی ۲۰۲۰ در فیلم جنگی سگ تازی به نویسندگی خودش به نقش آفرینی پرداخت.

تا سال ۲۰۱۹، فروش فیلم‌های تام هنکس در ایالات متحده به مبلغی بالغ بر ۴/۹ میلیارد دلار و فروش فیلم‌هایش در نقاط دیگر جهان به رقمی بالغ بر ۹/۹۶ میلیارد دلار رسیده‌است و او در مجموع، چهارمین بازیگر پول ساز در آمریکای شمالی است.