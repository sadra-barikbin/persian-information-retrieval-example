به گفته سازمان «عدالت برای ایران» بنیاد ویکی‌مدیا تحقیقاتی را دربارهٔ نحوه کار ویکی‌پدیای فارسی آغاز کرده‌است. این تحقیقات در پی انتشار گزارش‌هایی دربارهٔ «مداخلات» دولت ایران در محتوای برخی صفحات فارسی صورت می‌گیرد.

ماجرا به مقاله‌ای برمی‌گردد که ۱۱ سپتامبر در نشریه "اوپن دموکراسی" به قلم سینا ذکاوت و به زبان انگلیسی منتشر شد و سایت رادیو زمانه متن فارسی آن را منتشر کرد. عنوان این مقاله این بود: "ویکی‌پدیای فارسی: یک منبع مستقل یا یک ابزار دولت ایران؟" سینا ذکاوت نوشته در جریان "نشست تخصصی کاربرد تکنیک‌های ویکی‌پدیا در ارتباطات" که ۲۰ شهریور ۹۷ در وزارت فرهنگ و ارشاد اسلامی برگزار شد یکی از مجریانی گفته‌است: «این دوستانی که اینجا حضور دارند نقش وزارت ارشاد را در ویکی‌پدیا بازی می‌کنند؛ یعنی می‌توانند یک حساب کاربری را ببندند، یکی دیگر را باز کنند، اخطار بدهند، و غیره. اما آنها حتی از وزارت ارشاد هم قوی‌تر هستند.»

شادی صدر، از مدیران سازمان عدالت برای ایران در همین راستا با تأکید بر موارد عنوان شده در این بیانیه، در گفت‌وگو با رادیو زمانه می‌گوید:

«یکی از فعالیت‌های اصلی سازمان عدالت برای ایران که در حال حاضر به عنوان مجموعه‌ای معتبر از سوی نهادهای بین‌المللی شناخته می‌شود این است که گزارش‌های تحقیقی معتبر در زمینه‌های مختلف حقوق بشری ارائه کند و ما از چندین سال پیش به این طرف همواره سعی کردیم اطلاعات موثقی در مورد نقض حقوق بشر از سوی مسئولان جمهوری اسلامی در دانشنامه اینترنتی ویکی‌پدیا ارائه کنیم.» به گفته شادی صدر، ۷۰ نفر از مسئولان جمهوری اسلامی به دلیل نقش داشتن در نقض حقوق بشر، تحریم بین‌المللی شده‌اند اما هر وقت فعالان سازمان عدالت برای ایران خواسته‌اند صفحه‌ای حاکی از موارد نقض حقوق بشر از سوی مسئولان جمهوری اسلامی یا تحریم‌های بین‌المللی صورت گرفته برای این مسئولان را اضافه کنند، مدیران ویکی‌پدیا به بهانه اینکه اینها به قدر کافی سرشناس نیستند یا بهانه‌های دیگر، مانع از اضافه کردن این صفحات شده‌اند.

پیگیری‌های مشابهی نیز از سوی شهروندان روسیه به دلیل سانسور و دستکاری مدیران ویکی‌پدیای روسی در ارائه مطالب انجام شده‌است.