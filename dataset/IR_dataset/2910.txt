بایدن در طیف سیاسی آمریکا جزو جناح چپ میانه حزب دموکرات توصیف شده‌است. آنچنان که او هم خود را یک چپ میانه توصیف کرده‌است.

بایدن یک دمکرات میانه‌رو و یک میانه‌گرا توصیف شده، اگرچه اخیراً گردش به سوی چپ داشته‌است. او تا سال ۲۰۰۴ امتیاز ۷۲٪ لیبرال را از آمریکاییان برای اقدام دمکراتیک دریافت کرد در حالی که اتحادیه محافظه‌کار آمریکا به او امتیاز ۱۳٪ محافظه‌کار را تا سال ۲۰۰۸ داد.

بایدن از انگیزش مالی در قانون بهبود و سرمایه‌گذاری مجدد ۲۰۰۹ آمریکا; افزایش پیشنهادی دولت اوباما در هزینه کرد در زیرساختها؛ یارانه‌ها برای ترابری عمومی، از جمله امترک، اتوبوس، و مترو؛ و کاهش هزینه کرد نظامی در بودجه سال مالی ۲۰۱۴ دولت اوباما حمایت کرد. او پیشنهاد داد کاهش مالیات ابرشرکت‌ها در لایحه کاهش مالیات‌ها و مشاغل ۲۰۱۷ تا حدی معکوس شود، و گفت این کار به قابلیت کسب و کارها برای استخدام ضربه نمی‌زند. او به قرارداد تجارت آزاد آمریکای شمالی (نفتا) و شراکت ترنس-پسیفیک رای داد. بایدن حامی سرسخت لایحه حفاظت از بیمار و مراقبت مقرون‌به‌صرفه (اوباماکر) است. او برنامه ای را ترویج کرده تا این لایحه گسترش یابد و از راه درآمد حاصل از معکوس کردن برخی از کاهش‌های مالیاتی دولت ترامپ پول آن تأمین شود. طرح بایدن ایجاد گزینه دولتی برای بیمه سلامت، با هدف گسترش دادن پوشش بیمه سلامت به ۹۷٪ از آمریکاییان است.

بایدن از جنبش‌های حق سقط جنین، از سال ۲۰۱۲ ازدواج همجنس‌ها، حکم پرونده "رو در برابر وید" حمایت کرده، و از سال ۲۰۱۹ از لغو متمم هاید که استفاده از بودجه فدرال برای پرداخت هزینه سقط جنین را ممنوع می‌کند، حمایت کرده‌است. او با حفاری نفت در پناهگاه ملی حیات وحش شمالگان مخالف است و از تأمین بودجه توسط حکومت برای یافتن منابع نوین انرژی حمایت می‌کند. او در مقام سناتور، رابطه عمیقی با گروه‌های پلیس‌ها برقرار کرد و از حامیان اصلی منشور حقوق مأمور پلیس بود که سندیکاهای پلیس از آن حمایت می‌کردند ولی روسای پلیس با آن مخالف بودند. او در مقام معاون رئیس جمهور، به عنوان رابط پلیس با کاخ سفید فعالیت می‌کرد.

بایدن بر این اعتقاد است که باید در خصوص گرمایش جهانی اقدام شود. او در مقام سناتور، از بانیان قطعنامه حس سنا که ایالات متحده را به مشارکت در مذاکرات اقلیمی سازمان ملل فرا می‌خواند، و لایحه کاهش آلودگی گرمایش جهانی باکسر-سندرز، سختگیرانه‌ترین طرح اقلیمی در مجلس سنای ایالات متحده آمریکابود.

او خواهان رسیدن به یک بخش قدرت الکتریکی عاری از کربن در آمریکا تا سال ۲۰۳۵ و توقف کامل انتشارها تا سال ۲۰۵۰ است. برنامه او شامل پیوستن مجدد به توافق پاریس، حفظ طبیعت، و ساختمان سبز است. بایدن می‌خواهد به چین و دیگر کشورها برای کاستن از انتشار گازهای گلخانه ای، در صورت لزوم با وضع تعرفه‌های کربن، فشار وارد آورد.

بایدن گفته‌است آمریکا باید در خصوص چین «سرسخت» بشود و «یک جبهه متحد از همپیمانان و شرکای آمریکا برای مقابله با رفتارهای سوءاستفاده گرانه و نقض حقوق بشر چین» ایجاد کند. او چین را «جدی‌ترین رقیب» ای که «شکوفایی، امنیت و ارزشهای دمکراتیک آمریکا» را با چالش مواجه می‌کند خوانده‌است. بایدن نسبت به اعمال اقتصادی «اجبارگرایانه و غیرمنصفانه» و سو استفاده‌های حقوق بشری چین در منطقه سین‌کیانگ توسط شی جین پینگ رهبر حزب کمونیست چین ابراز نگرانی کرده‌است. او همچنین وعده داده مقامات حکومت چین که سرکوب‌ها را انجام می‌دهند را تحریم و از نظر بازرگانی محدود کند.

بایدن گفته مخالف رژیم چنج، ولی مدافع ارائه کمک‌های غیرنظامی به گروه‌های اپوزیسیون است. او مخالف مداخله مستقیم نظامی آمریکا در لیبی است، علیه مشارکت آمریکا در جنگ خلیج فارس رای داد، ولی به جنگ عراق رای موافق داد، و از یک چاره دو کشوری در منازعه فلسطین-اسرائیل حمایت می‌کند. بایدن وعده داده به حمایت آمریکا از مداخله نظامی در یمن به رهبری عربستان سعودی خاتمه دهد و رابطه آمریکا با عربستان سعودی را مورد ارزیابی مجدد قرار دهد. او کره شمالی را یک «ببر کاغذی» خوانده‌است. بایدن در مقام معاونت رئیس جمهور از نرمش دولت اوباما در برابر کوبا حمایت کرد. او گفته‌است به عنوان رئیس جمهور عضویت آمریکا در نهادهای سازمان ملل متحد از جمله یونسکو، سازمان جهانی بهداشت، و احتمالاً شورای حقوق‌بشر سازمان ملل متحد را از سر خواهد گرفت. بایدن از تمدید پیمان استارت نو و معاهدات کنترل تسلیحات با روسیه به منظور محدودکردن جنگ‌افزار هسته‌ای حمایت می‌کند. در سال ۲۰۲۱ بایدن نسل‌کشی ارمنی‌ها را به عنوان اولین رئیس جمهور آمریکا به رسمیت شناخت.