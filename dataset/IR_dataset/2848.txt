روز چهارم اوج فیلم است که به یادماندنی‌ترین تصاویر در این بخش دیده می‌شود.درحالی که نوار صدا تم‌هایی ازاپرای شامگاه خدایان اثر واگنر را اجرا می‌کند، هیتلر دوشادوش هاینریش هیملر و ویکتور لوتز درمسیری دراز و گسترده که دردو طرف آن بیش از صد وپنجاه هزار نیروی اس ای ( اشتورم آبتایلونگ) و اس اس ( شوتس اشتافل) با توجه عمیق ایستاده‌اند گام برمی دارد تا در جایگاه یادمانی نخستین جنگ جهانی تاج گل نهد.هیتلر سپس از سربازان اس آ( لشکر توفان) و اس اس ( اسکادران محافظتی) سان می بیند و در پی آن او و لوتز سخنرانی ایراد می‌کنند و دربارهٔ تصفیه سازمانی « ناخت درنانگن مسار» ( شب کاردهای برکشیده)اس ای در چند ماه پیش بحث می‌کنند.این اقدام از سوی ارنست روم، رهبر اس ای در فاصله سی ژوئن تا دوم ژوئیه ۱۹۳۴ صورت گرفت و موجب کشته شدن دست کم ۸۵ تن ازاعضای اس ای شد. اقدامی که هیتلر را رو در روی رئیس این سازمان شبه نظامی قرار داد.لوتز وفاداری اس ای به رژیم را مورد تأکید قرارمی‌دهد و هیتلرنیز اس ای را از هرنوع جنایت ارتکاب یافته به دست ارنست روم مبرا می‌دارد. سربازان با زدن پرچم‌های جدید حزب به «پرچم خونرنگ» آن‌ها را تبرک می‌کنند (همان پرچم پارچه‌ای که گفته می‌شود نازی‌های شکست خورده هنگام کودتای نافرجام « بیر هال پوچ» آن را حمل می‌کردند). پس ازاین، رژه نهایی دربرابر« فرانکیرش نورنبرگ» در پی می‌آید و هیتلر گفتار پایانی خود را ایراد می‌کند.او در این گفتار بر برتری حزب نازی درآلمان تأکید می ورزد و اعلام می‌کند که « همه آلمان‌های وفادار، ناسیونال سوسیالیست خواهد شد. تنها بهترین ناسیونال-سوسیالیست‌ها رفقای حزب اند!» سپس هس، گرد آمدگان را به سلام هیتلری «زایگ هایل» (سلام پیروزی) فرا می‌خواند و برگردهمایی حزب مهر پایان می‌زند.درحالی که تصویر به تیرگی می گراید فریاد توده‌های گرد آمده به گوش می‌رسد که یک صدا سرود پرچم‌های برافراشته را سرمی دهند.