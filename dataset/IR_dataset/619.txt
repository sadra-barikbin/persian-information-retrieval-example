عثمان طاها به عربی: أبو مروان عثمان بن عبده بن حسین بن طه الحلبی‌الکردی کاتب قرآن است. او در سال ۱۹۳۴ میلادی در ریف حلب متولد شد. عثمان طاها عرب و اهل حلب کشور سوریه است؛ و بیش از ۳۰ سال است که در شهر مدینه اقامت دارد.

عثمان طاها مدرک لیسانس رشته «شریعت اسلامی» را دارد و در زمینه زبان عربی، نقاشی و هنرهای اسلامی نیز دوره‌هایی را گذرانده و مطالعات زیادی نیز داشته‌است. او اجازه خطاطی را در سال ۱۹۷۳ میلادی از حامد الآمدی الکُردی اهل کشور ترکیه دریافت کرد. وی نزد خطاطان سرشناسی همچون محمدعلی مولوی و ابراهیم رفاعی در حلب و محمد بدوی دیرانی در دمشق شاگردی کرد. طاها نخستین بار در سال ۱۹۷۰ میلادی قرآنی را به خط خودش برای وزارت اوقاف و شئونات اسلامی سوریه نوشت. وی از سال ۱۹۸۸ میلادی که به عربستان سعودی مهاجرت کرد، در چاپخانه قرآن کریم ملک فهد، در مدینه مشغول به کار است. قرآن دست خط وی، به دلیل ویژگی‌های زیادی که دارد، در حال حاضر پر تیراژترین قرآن موجود در جهان است. وی به زبان فارسی نیز تاحدودی تسلط دارد.

«عثمان طه» در مورد علت تسلطش بر زبان فارسی می‌گوید: من به خط نستعلیق فارسی علاقه زیادی دارم و هنگام تمرین بر نوشته‌های فارسی، لازم می‌شود که معنای کلمات را بفهمم و این باعث شد به زبان فارسی علاقه‌مند شوم. دیگر اینکه استاد «امیرخانی» از ایران، دوست بنده است و من از ایشان و بعضی از دوستان، ضرب‌المثل‌های فارسی زیادی را یادگرفته‌ام.

در ایران نیز پرویز نیک‌بین هنرمند خوشنویس و بنیان‌گذار انجمن خوشنویسان بیرجند، دارای مدرک درجه‌دو هنری از شورای ارزشیابی هنرمندان ایران و مدرک فوق ممتاز نستعلیق از انجمن خوشنویسان ایران، پس از طی مدت چهار سال، برای اولین بار به کتابت قرآن کریم به «خط نستعلیق شیوه تحریری عثمان طه» پرداخت.