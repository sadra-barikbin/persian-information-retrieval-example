آیه تطهیر، بخش دوم از آیه ۳۳ سوره احزاب (سی و سومین سوره قرآن) است که به موضوع اهل بیت محمد پیامبر اسلام اشاره دارد و آنان را از هرگونه پلیدی، مصون می‌داند. 

آیه ۳۳ سوره احزاب از دو بخش تشکیل شده‌است که بخش ابتدایی آن در ادامه آیات قبلی، در خصوص شرح برخی از وظایف همسران پیامبر اسلام است. در این فراز، زنان پیامبر به ماندن در خانه و عدم خودنمایی و همین‌طور اطاعت از خدا و پیامبرش توصیه شده‌اند. در فراز دوم آیه که از واژه «انما» شروع می‌شود و با عبارت «تطهیرا» تمام می‌شود؛ اهل بیت پیامبر از پلیدی‌ها مصون شمرده شده و از اراده خداوند به جهت این مصونیت یاد شده‌است. مفسران شیعه بخش دوم آیه ۳۳ سوره احزاب را با بخش اول آن متفاوت و جدا گزارش کرده‌اند و برای این جدایی دلایلی چون تغییر لحن آیه تطهیر که تا پیش از آن به صورت عتاب‌آمیز و خطاب به زنان محمد به همراه ضمیرهای مؤنث بوده، به لحنی کرامت‌بخش با ضمیرهای مذکر و خطاب به اهل بیت پیامبر و معترضه بودن بخش دوم نسبت به آیات قبل و بعد و همین‌طور وجود روایات متواتر، را متذکر شده‌اند. مفسران هدف از بکار رفتن این میان‌جمله را فنی در فصاحت و بلاغت می‌دانند که بر اساس آن سخن مهم در میان سخنان عادی، توجه و دقت نظر بیشتری را جلب می‌نماید. برخی مفسرین بر این باورند که در خصوص آیه تطهیر، تحریف موضعی در قرآن صورت گرفته‌است و موضع قرارگیری این آیه نسبت به موضع در ترتیب نزول، تغییر کرده‌است.

از جمله اختلافات گزارش شده در تفاسیر شیعه و سنی، در خصوص این آیه، شأن نزول آیه تطهیر است. بر این اساس اکثر تفاسیر اهل سنت و تمام تفاسیر شیعی، شأن نزول آیه را اهل بیت پیامبر شامل فاطمه زهرا، علی بن ابی‌طالب، حسن و حسین بن علی می‌دانند. در مقابل برخی از تفاسیر اهل سنت با تمسک به چهار روایت از عکرمه، مقاتل، عروه و ابن‌عباس، شأن نزول آیه را زنان پیامبر دانسته‌اند. از میان مفسران اهل سنت، افرادی چون ثعلبی، طبری، زمخشری، فخر رازی، ابن حجر عسقلانی، ابن صباغ مالکی، حاکم نیشابوری، سیوطی و شوکانی، شأن نزول آیه تطهیر را پنج تن آل عبا دانسته‌اند. بر اساس گزارش‌های صورت گرفته در این تفاسیر، آیه مذکور قبل یا بعد از ماجرای حدیث کسا، نازل شده‌است. همچنین در منابع شیعه و سنی گزارش شده‌است که پیامبر اسلام به مدت شش ماه به صورت پیوسته هر روز پیش از رفتن به مسجد جهت اقامه نماز، در مقابل منزل فاطمه زهرا ایستاده و این آیه را تلاوت کرده و به اهالی خانه با عبارت اهل بیت سلام داده‌است. در مقابل نظر مشهور، برخی منابع تفسیری اهل سنت، زنان محمد را نیز جزئی از اهل بیت پیامبر قلمداد کرده‌اند. این توسعه در مفهوم و مصداق اهل بیت، تا جایی که آل عقیل، آل علی، آل عباس و آل جعفر را نیز دربر گرفته باشد پیش رفته‌است. بر اساس گزارش‌هایی در منابع اهل سنت، اهل بیت به اولادی از محمد اطلاق می‌شود که صدقه بر آنان حرام می‌باشد.

دیگر اختلافات در تفسیر آیه تطهیر، در زمینه تفسیر است. یکی از این اختلافات، مفهوم عبارت جاهلیة الاولی در فراز ابتدایی آیه می‌باشد. منابع شیعی و سنی در این خصوص، موارد متعددی چون عصر بین نوح و ادریس، عصر پیش از ابراهیم، عصر بین محمد و عیسی، عصر پیش از نوح، عصر پیش از وضع قانون حجاب و همین‌طور عصر پیش از بعثت محمد را متذکر شده‌اند. در مقابل، مفهوم جاهلیة الاخری وجود دارد که در تعیین مصداق آن برخی منابع آن را جاهلیت در دوران محمد یا جاهلیت در دوران پس از وفات محمد دانسته‌اند. به گفته فخر رازی ممکن است در مقابل عنوان جاهلیت اولی، جاهلیت آخری وجود نداشته باشد و منظور از اولی در آیه، همان جاهلیت ابتدایی باشد. مفسرین در معنای «رجس» نیز دچار اختلاف اند و معانی مختلفی چون پلیدی، اعمال شیطانی، عمل سوء، شیطان، کفر و نجاست را گزارش کرده‌اند.

مجادله کلامی بر سر این آیه از اهمیت بالایی برخوردار بوده‌است. چرا که شیعیان همواره با استناد به بخش دوم آیه ۳۳ احزاب، به عصمت امامان خود استدلال می‌کنند و در مقابل اهل سنت، این بخش از آیه را با توجه به بخش‌های قبلی در شأن همسران پیامبر می‌دانند. به باور شیعیان، بهترین ادله اثبات عصمت برای امامان شیعه و اهل‌بیت محمد، آیه تطهیر است. بر اساس استدلال شیعیان، واژه «انما» در آیه از «ادات حصر» است و منظور از «یرید الله» نیز یا به معنای اراده تکوینی الهی است یا به معنای اراده تشریعی خواهد بود. از آنجا که در آیه از حصر استفاده شده‌است و اراده تشریعی الهی، حصر بردار نخواهد بود و مشمول تمام خلائق خواهد بود؛ بر این اساس، منظور از عبارت «یرید الله» اراده تکوینی است و اثبات کننده عصمت برای اهل‌بیت می‌باشد. در مقابل این دیدگاه برخی از اهل سنت، منظور از فعل «یرید» را اراده تشریعی دانستند که به معنای خواستن تقوا و اجتناب از نواهی است.