برخلاف باور بسیاری از مردم، گاوها همیشه شیر ندارند بلکه آن‌ها نیز همچون انسان باید حامله بشوند تا غددی شیردهیشان فعال شود. این حاملگی در صنعت در قریب به کل اوقات، بالای ۹۰٪، به صورت اجباری و پیوسته با تلقیح مصنوعی انجام می‌شود؛ به گونه‌ای که بدن گاوها پس از چند سال فرسوده می‌شود؛ در واقع کارگران صنایع دامی از گاوهای نر اسپرم استخراج می‌کنند و آن را، با فروکردن دست در واژنِ گاو، در رحم او قرار می‌دهند. پس از فارغ شدن گاو مادر، بلافاصله یا پس از مدت کوتاهی گوساله را از مادر جدا کرده، مدتی جثهٔ او را بزرگ کرده و سپس به کشتارگاه می‌فرستند تا شیر گاو مادر و گوشت گوساله برای مصرف انسان استفاده شود. در حین حاملگی (اکنون بسیاری از صنایع در حین حاملگی نیز با دارو از گاوها شیر می‌گیرند) و ماه‌ها پس از فارغ شدن، سطح استروژن خون گاوها بسیار بالاست و همین استروژن وارد شیر آن‌ها می‌شود. در حالت کلی انسان نیازی به مصرف استروژن ندارد، اما گزارش شده‌است که بین ۶۰ تا ۷۰ درصد استروژن مصرفی مردم در آمریکا از طریق مصرف شیر وارد بدنشان می‌شود. استروژن حیوانی (۱۷β-estradiol یا E2) برخلاف استروژن گیاهی، بسیار شبیه به استروژن بدن انسان بوده و یک مادهٔ سرطان زا به‌شمار می‌رود. اکنون سال‌ها است که پژوهشگران در مورد ریسک سرطان پروستات و بیضه و مصرف استروژن از طریق شیر و لبنیات هشدار می‌دهند. مصرف پیوسته شیر در بزرگسالان احتمال سرطان پروستات بدخیم را تا ۳٫۲ برابر افزایش می‌دهد. یکی از دلایل اختلالات نازایی در مردان که اکنون از پیش گسترده‌تر شده‌است نیز مصرف شیر و لبنیات گزارش شده‌است. ارتباط میان مصرف استروژن حیوانی و سرطان زنان از جمله سرطان سینه، تخمدان و رحم نیز مستندسازی شده‌است، هر چند برخی پژوهش‌ها مصرف شیر را برای سرطان سینه مفید یافته‌اند. در سطح آزمایشگاهی نیز، تزریق مستقیم شیر به سلول‌های سرطانی پروستات رشد آن‌ها را به میزان قابل توجهی (۳۰٪) افزایش داده‌است، در حالی که شیر بادام رشد آن‌ها را ۳۰٪ کم کرده‌است.