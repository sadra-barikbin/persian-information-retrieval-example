با توجه به آموزش‌های گسترده به عنوان یک سرباز، مأمور سازمان سیا، سامورایی و یکی از اعضای گروه مردان ایکس، لوگان رزمی‌کاری استثنایی به شمار می‌رود. او حتی در انواع هنرهای رزمی ژاپنی تخصص دارد و در کل به ۱۵ سبک از هنرهای رزمی تسلط کامل دارد. توانایی فوق العاده او در مبارزات تن‌به‌تن، لوگان را به یکی از برترین رزمی‌کاران بر روی کره زمین تبدیل کرده‌است. توانایی او در این زمینه با شخصیت‌هایی همچون پلنگ سیاه و مشت آهنی (که هر دو رزمی‌کاری حرفه‌ای هستند) برابری می‌کند. او در کنار سبک‌های رزمی، طریقه مبارزه با شمشیر ژاپنی را آموزش دیده است. او همچنین ژیمناست و آکروباتی ماهر است، اما در این زمینه قابل قیاس با شخصیت‌هایی همچون کاپیتان آمریکا و دردویل نمی‌باشد.

ولورین دارای حواس پنجگانه ابرانسانی است که قابل قیاس با حیوانات می‌باشد. او می‌تواند فواصل بسیار دور را به شکلی کاملاً واضح نسبت به یک انسان معمولی مشاهده کند. او حتی در تاریکی مطلق نیز قادر به دیدن است. او از حس شنوایی بالایی نیز برخوردار است و قادر به شنیدن صداهایی است که انسان معمولی قادر به شنیدن آن نیستند. لوگان قادر به تشخیص افراد و اشیاء بوسیلهٔ بوی آن‌ها است، حتی اگر به خوبی پنهان شده باشند. او توانایی احساس حالات عاطفی جانوران در سطح پایه از جمله ترس، خشم، شادی و درد را دارد. او حتی قادر به برقراری ارتباط با جانوران است تا آن‌ها را از قصد و اقدامات خود آگاه سازد.

ساختار استخوان‌بندی ولورین شامل شش پنجه جمع‌شونده به طول ۱۲ اینچ است که در هر دست سه تیغه در زیر پوست و عضلات ساعد او قرار دارد. ولورین قادر است در زمان دلخواه هر تعداد از این پنجه‌ها را از زیر پوست خود بیرون بیاورد. در نتیجه این عمل بافت‌های بین دست او از هم گسسته شده و با خونریزی همراه است، اما به کمک توانایی عامل زوددرمانی این خونریزی سریعاً متوقف می‌شود. در ابتدا این پنجه‌ها از جنس استخوان بودند (بر خلاف پنجه‌های پستانداران که از جنس کراتین است)، اما با گذشت زمان جنس آن‌ها به آلیاژ آسیب‌ناپذیر خیالی با نام آدامانتیوم تغییر یافت. این پنجه‌ها حتی در حالت استخوانی بسیار تیز و محکم می‌باشند و قادر به بریدن بیشتر انواع فلزات، چوب و سنگ هستند.

لوگان با طول عمری طولانی و در نتیجه سفرهایی که در طی دوران زندگی‌اش در سراسر جهان انجام داده است، دارای درک بالایی از جهان پیرامون و آداب و رسوم و فرهنگ‌های مختلف بشری است. لوگان توانایی چندزبانگی دارد و مسلط به زبان‌های بسیاری شامل: انگلیسی، ژاپنی، عربی، روسی، چینی، شاینی، لاکوتایی، و اسپانیایی است؛ و همچنین مقداری به زبان‌های فرانسه، آلمانی، تایلندی، ویتنامی، پرتغالی و فارسی آشناست. او توسط اوگن، به اندیشه‌نگاشت ژاپنی نیز تسلط دارد.