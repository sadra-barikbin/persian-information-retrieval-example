این روزنامه در دوران انتشار کوتاه مدت خود شاهد تنش‌ها و شایعات فراوانی بود و با وجود سرمایه‌گذاری عظیم انجام شده نتوانست به تیراژ مطلوب دست یابد. برخی رسانه‌ها شمارگان این روزنامه را (که پیش‌بینی می‌شد میلیونی باشد) در حد چند صد هزار تخمین زدند و شمارگان واقعی آن هیچگاه از حد یکصد هزار فراتر نرفت.

نهایتاً چند ماه بعد از استعفای محسن احمدی ریس شورای سیاستگذاری و مدیر مسئول این روزنامه در آغازین روزهای سال ۱۳۸۸ علی ذبیحی مدیرعامل جدید سازمان تأمین اجتماعی اعلام کرد که تا اطلاع ثانوی این روزنامه منتشر نمی‌شود و علت آن را نامگذاری سال جدید بنام «اصلاح الگوی مصرف» از سوی رهبر انقلاب اعلام کرد.

روزنامه خورشید، به دلایلی چون تغییرات مستمر در کادر مدیریتی مؤسسه ناشر آن و اعمال سیاست‌های گاهی متناقض در زمینه اهداف و جهتگیری‌های سیاسی آن، نتوانست توفیقات هفته‌نامه آتیه را تکرار کند و به انتظارات مخاطبان عام و خاص – بیمه شدگان، کارفرمایان و بازنشستگان تحت پوشش سازمان تامین‌اجتماعی – پاسخ گوید.

در پی انتشار تنها قریب به ۱۵ شماره از این روزنامه و در حالی که تیم مدیریتی آن با محوریت محمد پاریاب، برنامه‌هایی گسترده برای احداث چاپخانه‌ای اختصاصی و مدرن و چاپ همزمان آن در چندین شهرو افزایش تدریجی شمارگان داشتند، با تصمیم مدیرعامل وقت سازمان تأمین اجتماعی (حسینعلی ضیایی) ترکیبی جدید متشکل از حمید حجت (مدیرکل وقت روابط عمومی سازمان تأمین اجتماعی)، یعقوبی (معاون وقت فرهنگی سازمان تامین‌اجتماعی) و عزیزالله فیض‌الهیان، به عنوان اعضای هیئت‌مدیره مؤسسه ناشر روزنامه انتخاب شدند و اعضای قبلی کنار گذاشته شدند اما با این وجود محسن احمدی که گفته می‌شد این تغییرات با خواست او انجام شده‌است، کماکان به عنوان رئیس شورای سیاستگزاری روزنامه، به فعالیت خود برای مدتی دیگر ادامه داد. (محسن احمدی اگرچه در ابتدا به عنوان مدیرمسئول به وزارت ارشاد معرفی شداما به خواست وی و پس از مدتی نام او در شناسنامه روزنامه به عنوان رئیس شورای سیاستگذاری درج می‌شد اما بعد از استعفای احمدی از روزنامه، مدیر عامل وقت سازمان تأمین اجتماعی حمید حجت رابه عنوان مدیرمسئول به وزارت ارشاد معرفی کرد که تأیید مدیرمسئولی وی پس از توقف انتشار روزنامه صورت گرفت).

ناآشنایی تیم جدید مدیریتی با الزامات کار روزنامه‌نگاری و تداوم اختلافات سیاسی موجود در بدنه تحریریه روزنامه که اخبار آن در سایتها و روزنامه‌های مختلف آن دوران انعکاس یافته‌است، آغازگر دوران افول این روزنامه شد و این روزنامه که در ابتدا به خاطر فرم زیبای صفحه‌آرایی و تنوع مطالب و استفاده مناسب از طرح و تصویر مورد استقبال قرار گرفته بود در سراشیبی سقوط قرار گرفت تا آنکه نهایتاً در فروردین ۱۳۸۸ با حکم مدیرعامل وقت سازمان تأمین اجتماعی انتشار آن متوقف شد و مؤسسه فرهنگی هنری آتیه نیز که ناشر این روزنامه بود، تعطیل گردید.