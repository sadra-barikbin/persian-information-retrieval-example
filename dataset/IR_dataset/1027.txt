کنفرانس آناپولیس (در انگلیسی: Mideast peace conference) نام کنفرانس صلحی است که در ۲۷ نوامبر سال ۲۰۰۷ در آکادمی نیروی دریایی آمریکا در شهر آناپولیس، ایالت مریلند آمریکا و با حضور رهبران مناطق خودگران فلسطینی و اسرائیل و نمایندگان کشورهای عربی و با میزبانی ایالات متحده آمریکا برگزار شد. کنفرانس صلح خاورمیانه، نخستین مذاکرات همه جانبه و جدی در زمینه دست یافتن به صلحی جامع در منطقه خاورمیانه است که از سال ۲۰۰۰ تاکنون برگزار می‌شود.

به غیر از اعضای گروه چهارجانبه صلح خاورمیانه معروف به «کورتیت» که شامل ایالات متحده آمریکا، روسیه، سازمان ملل و اتحادیه اروپا است، کشورهای اردن، مصر، عربستان سعودی، سوریه، لبنان و قطر از جمله مدعوین و شرکت کنندگان در کنفرانس صلح خاورمیانه هستند.

محمود عباس رئیس دولت خودگردان فلسطینی امیدوار است تا پیمان نهایی صلح میان اسرائیل و فلسطینی‌ها تا کمتر از شش ماه پس از پایان کنفرانس صلح امضا شود. از آن سوی بشار اسد رئیس‌جمهور سوریه اعلام کرد که کشورش تنها در صورتی که موضوعات مورد توجه سوریه در دستور کار کنفرانس صلح خاورمیانه قرار گیرد، در این کنفرانس شرکت خواهد کرد که منظورش موضوع بازگرداندن منطقه استراتژیک بلندی‌های جولان است که در جنگ شش روزه در سال ۱۹۶۷ میلادی به تصرف اسرائیل درآمد.

محمود عباس مدعی است که یک دستورکار روشن، لازمه موفقیت کنفرانس صلح خواهد بود. وی و ایهود اولمرت از ماه ژوئن ۲۰۰۷ به‌طور هفتگی با یکدیگر دیدار و مذاکره مستقیم داشته‌اند و در زمینه‌هایی کلی به توافقاتی دست یافته‌اند. رهبران دو کشور امیدوارند که تا پایان ماه نوامبر به توافقات مهمی نایل شوند، و در صورت رسیدن به توافقی که مورد قبول دو طرف باشد، آنگه محمود عباس دستاورد فلسطینیان و شرایط مورد توافق صلح را برای همه‌پرسی در میان فلسطینیان به اجرا خواهد گذاشت. همچنین مسئله مهم تقسیم اورشلیم نیز در دستور کار کنفرانس قرار خواهد داشت.

عباس در اوایل ماه اکتبر، خواسته‌های طرف فلسطینی را اعلام کرد و گفت که خواسته طرف فلسطینی تشکیل کشور مستقل فلسطینی، شامل نوار غزه و کرانه باختری خواهد بود. پس از آن محمود عباس، خواسته‌های دیگری را مطرح کرد و گفت که کنفرانس باید به شش چالش اصلی میان فلسطینیان و طرف اسرائیلی بپردازد که شامل مسئله تقسیم اورشلیم، پناهندگان فلسطینی و حق بازگشت آنها، مرزها، شهرک‌های یهودی‌نشین، آب و مسائل امنیتی خواهد بود.

تاکنون تنها گروه حماس و سید علی خامنه‌ای رهبر نظام جمهوری اسلامی ایران با "کنفرانس صلح" به مخالفت برخاسته‌اند.