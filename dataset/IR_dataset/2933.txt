۳۸ منتقد و نویسنده سینمایی، در یک نظرخواهی برای انتخاب بهترین‌های تاریخ دوبله ایران که توسط ماهنامه سینمایی فیلم در اسفندماه ۱۳۸۴ انجام شد، دوبله این فیلم را به عنوان برترین دوبله فارسی برای یک فیلم خارجی انتخاب نمودند.

دوبله فارسی این فیلم با مدیریت دوبلاژ علی کسمایی در سال ۱۳۴۵ در استودیو دماوند به مدیریت «روبیک گریگوریانس» انجام شد. اجرا و ضبط ترانه‌های فارسی نیز در استودیوی وزارت فرهنگ و هنر صورت پذیرفت. صداگذاری نهایی فیلم که به صورت استریوفونیک ۶ بانده بود، در کشور آلمان انجام شد.

در نسخه دوبله شده فیلم اشکها و لبخندها، سه نوع آواز وجود دارد:
* (۱) آوازهایی که ترجمه و دوبله نشدند، مثل آوازهای اول و آخر فیلم و آواز «از هر کوهی، بالا برو» که مادر روحانی در صومعه برای قوت قلب دادن به ماریا می‌خواند. کسمایی در این‌باره می‌گوید:«... فارسی شدن بعضی آوازها هم خوش آیند نبود، به همین جهت اصلاً از آن صرفنظر شد. مثل آواز مادر روحانی. به هرحال قسمتهایی که قابلیت بیشتری برای برگرداندن به فارسی را داشت، انتخاب کردیم»
* (۲) آوازهایی که کاملاً ترجمه و به فارسی خوانده شده‌اند مثل همهٔ آوازهایی که بچه‌ها در آن حضور دارند.
* (۳) یک آواز هم (در اتاقک شیشه‌ای باغ) با حالتی بین دکلمه و گفتار متن اجرا شده و آواز اصلی زیر آن شنیده می‌شود. کسمایی دربارهٔ این آواز چنین توضیح می‌دهد:«آواز اتاقک شیشه‌ای یک آواز عاشقانه بود که به شکل فارسی مطلوب از کار درنمی‌آمد اما تماشاگران می‌بایست معنایش را در می‌یافتند. به همین دلیل ترجمه‌اش با آن شکل، رویِ تصویر و صدای اصلیِ پائین آمده، قرار گرفت.»

شعرهای فارسی که برای ترانه‌های فیلم اجرا شد، توسط «کریم فکور» سروده شده بود. او که از ترانه سرایان موفق آن دوران بود، ترانه‌های فارسی را بر اساس شعرهای اصلی و ریتم موسیقی و لحن و حالتِ آوازهایِ اصلی فیلم نوشت و این ترانه‌ها، توسط هنرجویان هنرستان عالی موسیقی و زیر نظر «تورج نگهبان» اجرا شد. اعضای این گروه موسیقی که توسط «عنایت رضایی» رئیسِ وقتِ اپرای تهران برای این منظور انتخاب شده بودند به این شرح است:

دوبلورهای صحنه‌های غیر آوازی
* ماریا (جولی اندروز): «ژاله کاظمی»
* کاپیتان فون تراپ (کریستوفر پلامر): «ابوالحسن تهامی‌نژاد»
* بارونِس اِلسا شرایدر (النور پارکر): «رفعت هاشم‌پور»
* ماکس (ریچارد هایدن): «خسرو خسروشاهی»
* رولف (دانیل تروهیت): «مهدی آژیر»
* لیزل فون تراپ، بزرگترین دختر خانواده (شارمین کار): «زهره شکوفنده»
* یکی از پسرها: «خسرو شکوفنده»
* یکی دیگر از پسرها: «شهرام شکوفنده»
* دو تا از دخترها: «منیژه نویده»
* یکی دیگر از دخترها: «شهین صحت نژاد»
* گرتل، کوچکترین دختر خانواده (کیم کاراث): «ناهید امیریان»

خوانندگان صحنه‌های آوازی
* سودابه صفاییه: خوانندگی به جای «ماریا» (جولی اندروز)
* فریدون معزّی مقدّم: خوانندگی به جای «کاپیتان فون تراپ» (کریستوفر پلامر)
* همایون معزی مقدم: خوانندگی به جای «رولف» (دانیل تروهیت)
* نازیلا زند کریمی: خوانندگی به جای «لیزل، دختر بزرگ خانواده» (شارمین کار)
* سیمین قدیری: خوانندگی به جای یکی از دخترها
* آزیتا آزرمی: خوانندگی به جای یکی از دخترها
* نسرین آزرمی: خوانندگی به جای یکی از دخترها
* شمسی شادمند: خوانندگی به جای یکی از دخترها
* ناهید امیریان: خوانندگی به جای «گرتل» (کیم کاراث)
* خسرو شکوفنده: خوانندگی به جای یکی از پسرها
* شهرام شکوفنده: خوانندگی به جای یکی از پسرها